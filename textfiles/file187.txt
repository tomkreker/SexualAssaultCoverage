ביהמ"ש הכריע כי הצעירה הורשעה בהטרדת הציבור לאחר שהודתה כי בדתה את התלונה על אונס קבוצתי מצד ישראלים. השופט קבע: "לא היו שום אונס או אלימות". צוות ההגנה הבהיר כי יערער על ההחלטה, "אחרת, נמשיך לבית הדין האירופי". נשים קפריסאיות מחו: "הצדק חייב להיעשות" בית משפט בקפריסין הרשיע היום (שני) את הצעירה הבריטית בת ה-19 בהטרדת הציבור, לאחר שטענה כי נאנסה בידי קבוצת נערים ישראלים באיה נאפה. השופט מיכאליס פפאתנאסיו לא האמין לעדי ההגנה, קבע כי הם היו כולם "מטעם" ולא נכחו במקום בו ההתרחשות אירעה ולכן אין להם מה לתרום לבית המשפט. על עדי התביעה השוטרים אמר "היו אובייקטיביים". היו לו מילים קשות על הצעירה: "הפעם היחידה שהיא אמרה אמת הייתה כשהיא אמרה 'אני מצטערת, שיקרתי'". הוא קבע כי "היו סתירות בעדותה ניסתה להטעות את בית המשפט". התובעים טענו כי היא בדתה את האישום מתוך כעס שצולמה במהלך קיום יחסי מין. "הנאשמת מסר למשטרה תלונת אונס שקרית, תוך ידיעה מלאה כי מדובר בשקר", אמר השופט. הוא ביקר גם את עדותו של עד ההגנה מריוס מטסקיס, פתולוג מדינה ידוע לשעבר שנקרא לדוכן על ידי ההגנה כדי להצביע על הליקויים הקשים כביכול בדוח הראשוני שהושגה על ידי המשטרה ואשר הדגיש כי היא נאנסה מעל לכל ספק. הוא טען כי עמדתו אינה מהימנה וקביעותיו שרירותיות, וכך גם בעניין ההגנה באופן כללי. עוד הוסיף כי "במהלך עדותה, הנאשמת לא עשתה רושם טוב. היא לא אמרה את האמת וניסתה להטעות את בית המשפט. לא היו שום אונס או אלימות. המשטרה ביצעה חקירה יסודית ועשתה את כל המעצרים הדרושים".צוות ההגנה של הצעירה הבהיר כי יערער על ההחלטה. הסנגורית עו"ד ניקולטה חרלאמבידו אמרה כי לא קיבלו בהפתעה את הכרעת הדין. "קיווינו שמה שנציג לבית המשפט ייצור לפחות ספק סביר באשר לשאלה האם היא שיקרה", הסבירה. "היה לנו הליך מסובך כי בית המשפט לא ניהל משפט אונס, ולכן התקשינו להציג את קו ההגנה לפיו היא נאנסה". לדבריה, "אנחנו מקווים שהצדק ייעשה עמה בקפריסין, אחרת נמשיך מול בית הדין האירופי". גזר דינה ייקבע ביום שלישי הבא, עד אז לא תוכל לעזוב את האי. עו"ד מייקל פולק מארגון "צדק בחו"ל" מסר כי "אף על פי שצוות ההגנה מאוכזב מאוד מהחלטת בית המשפט לאחר שהשקיע מאמץ רב בהליך הארוך ולאחר שהביא ראיות מומחים בפני בית המשפט, אנו לא מופתעים מהתוצאה לאור הסירוב התכוף במהלך המשפט לשקול ראיות שתומכות בעובדה שהנערה נאנסה". לדבריו, "זה יהווה עילת ערעור בפני בית המשפט העליון בקפריסין יחד עם מספר מחדלים נוספים בהליך המשפט, שהביאו לכך שהנערה לא קיבלה משפט הוגן בפני בית המשפט המחוזי, כמובטח על ידי החוק הקפריסאי, כמו גם את של הקהילה האירופית וחוק זכויות האדם האירופי. למרות ההחלטה היום, הצעירה שבילתה יותר מחודש בכלא ושישה חודשים בהם לא הצליחה לעזוב את קפריסין, נחושה בדעתה שהצדק ייעשה בעניינה וכן לסייע בשינוי התרבות כלפי קורבנות עבירות המין בקפריסין". מחוץ לאולם מחו חברות ארגון "הרשת נגד אלימות נגד נשים" בדרישה לצדק עבור הצעירה. הן קראו לעברה "אנחנו איתך" ו"אנחנו מאמינות לך", בעת שיצאה מבית המשפט. הקפריסאיות טוענות כי "חקירת משטרה שהתבטאה בחוסר מיומנות, בשגגה ובזדון, הפכה בן-לילה את קורבן האונס הקבוצתי לחשודה". לדבריהן, "היא נאלצה לחזור בה מגרסתה, בעת שהייתה 'מבועתת לחלוטין' בתחנת המשטרה, מה שהביא לשחרור קבוצת הנערים הישראלים". הן ציינו כי "למרות חודש במעצר, וחצי שנה מרותקת לאי, היא נותרת נחושה כי הצדק חייב להיעשות". אמה של הצעירה התייחסה למחאה מסרה כי המפגינות "מרגשות ומחזקות בעמידה לצידה בסולידריות. היחס הזה חייב להשתנות לכולן".אחת המוחות סיפרה כי הגיעה להביע תמיכה הבריטית. "אנחנו לא מסכימות עם השיפוט ולכן אנחנו כאן לתמוך בה, שבמקום להיות מתלוננת על אונס היא הורשעה בתלונת שווא", אמרה. היא מחתה כי אין הכשרה מתאימה בקפריסין עבור מקרים כאלה. "אנחנו דורשים מהשר ומפקד המשטרה להיות מתודרכים כדי לתפקד במקרים כאלה ולכבד זכויות של מקרים כאלה וזכויות נשים". 12 הנערים הישראלים אמנם נעצרו מיד עם קבלת התלונה ב-17 ביולי, אך בסופו של דבר שוחררו חמישה מהם, כאשר התברר כי אין בנמצא DNA הקושר אותם אליה, ואחר כך שוחררו גם שבעת הצעירים הנותרים, כשבחקירה לילית של כשמונה שעות מסרה הצעירה הודאה כי בדתה את התלונה. היא מצדה טוענת מאז כי ההודאה נגבתה ממנה בתחבולה ותחת לחץ, וכשהיא נמצאת במצב בריאותי ונפשי לא טוב. גם לאמה המלווה אותה יש טענות על אופן החקירה, היא נטלה חופשה ללא תשלום מהעבודה ושוהה לצד בתה. בינתיים היא מיצתה כבר את כל חסכונותיה ואת הוצאות השהייה והמשפט משלמת קרן גיוס המונים שהוקמה עבור הצעירה, ואספה כבר קרוב ל-52 אלף ליש"ט, רק כשני שליש מסכום היעד של 80 אלף.לאחרונה הלינה האם בפני התקשורת הבריטית, כי משרד החוץ של הממלכה המאוחדת עשה מעט מדי עבורן. היא אמרה כי קונסול בריטניה סייע לה פה ושם בביקורים אצל בתה בעת שהייתה במאסר, אבל לא הרבה יותר מכך. הנערים ששוחררו חזרו מיד לישראל וחגגו באופן מתוקשר את השיבה הביתה. הם מאיימים לתבוע את הצעירה הבריטית בתביעות אזרחיות בעקבות המעצר שבא אחרי שהתלוננה. היא לעומת זאת, עדיין מוחזקת במאסר באי, כבר כשישה חודשים מאז שהגיעה לקפריסין ב-10 ביולי, בכוונה לעבור באי כמה שבועות של חופשה משולבת בעבודה.בעקבות הודאתה בתלונת השווא היא נעצרה, הובאה לבית המשפט, הסמוך לעיירת הנופש איה נאפה וכתב אישום הוגש נגדה בגין הטרדת הציבור. בינתיים היא חזרה בה מהודאתה, אבל השופט קבע, במעין משפט זוטא, כי ההודאה נותרת קבילה. הוא דחה את הטענה בדבר הפעלת לחץ בלתי חוקי בחקירה, קבע כי התנהלות משטרת קפריסין הייתה תקינה וכי הנערה נחקרה בהגינות ולא הושמה תחת לחץ. בנוסף לכך, קבע השופט כי הצעירה היא "עדה לא אמינה". גם עדויות של מומחים שהביאה ההגנה לא היטו את הכף לטובתה. בתחילת החודש הסכימה הצעירה להעיד בשבועה בפני השופט, ולהתמודד גם עם חקירה נגדית של התובע. היא העידה כי "החברים של ס' נכנסו לחדר, הוא ריתק עם הברכיים שלו את הכתפיים שלי, והם אנסו אותי". טענתם המרכזית של צוות ההגנה שלה, ארגון "צדק בחו"ל" ועורכי הדין מטעמו, היא כי אם אכן נאנסה הצעירה, לא ניתן לומר שבדתה את התלונה. מנגד, התובע טען כי היא לא נאנסה ולא סובלת מפוסט טראומה. הרופא שבדק אותה בבוקר האירוע לאחר שהתלוננה, אמר בבית המשפט כי בבדיקה לא עלו סימנים לאונס או אלימות. הוא ציין כי מצא כמה חבורות ישנות, ואולי גם שריטות, אבל ביקש להדגיש כי "לא כל שריטה או חבורה הן בהכרח תוצאה של אלימות". עושה רושם שעל הכף לא רק תלונתה והמוניטין של הצעירה הבריטית, אלא גם המוניטין של משטרת קפריסין. דומה שזיכוי מהדהד לא בא בחשבון, כיוון שהדבר ידמה להרשעה של המשטרה וחוקריה על ניהול חקירה כושל וניהול משפט על גבה של הצעירה, כדי לטשטש זאת.(עדכון ראשון: 08:44)