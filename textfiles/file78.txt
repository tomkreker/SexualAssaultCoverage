גבר כבן 40 רכוב על אופנוע נהרג כתוצאה מהתנגשות עם רכב בכביש 31. צוות של מגן דוד אדום מצא את הנהג עם פגיעה רב-מערכתית קשה וללא סימני חיים ונאלץ לקבוע את מותו. "רופאה שחלפה במקום, עצרה כדי לתת עזרה וסיפרה לנו שהרוכב שכב מתחת לרכב וחולץ" רוכב אופנוע כבן 40 נהרג הבוקר (שבת) בתאונת דרכים לאחר התנגשות עם רכב בכביש 31 סמוך לערד. צוות של מגן דוד אדום הגיע למקום ומצא את הרוכב כשהוא סובל מפגיעה רב-מערכתית קשה וללא סימני חיים. אנשי הצוות החלו בפעולות החייאה, אך לבסוף נאלצו לקבוע את מותו.חובש רפואת חירום במד"א, שחר שפילקובסקי, אמר: "כשהגעתי למקום ראיתי את רוכב האופנוע שוכב מחוסר הכרה בסמוך לרכב כשהאופנוע מפורק לגמרי במרחק של עשרות מטרים".  עוד אמר: "רופאה שחלפה במקום בסמוך לתאונה  ועצרה על מנת להעניק טיפול רפואי סיפרה לנו שהרוכב שכב מתחת לרכב והם חילצו אותו. הוא היה ללא דופק וללא נשימה וסבל מפגיעה רב מערכתית קשה מאוד ולאחר בדיקות נאלצנו לקבוע את מותו".עוד בנושא בוואלה! NEWS: בתוך כך, אתמול נהרג גבר בן 36 מהתהפכות טרקטור שבו נהג בשטח פתוח במועצה האזורית חוף השרון סמוך לשפיים בשולי כביש החוף. הנהג נמצא על ידי צוות חובשים ופרמדיקים של מד"א בשטח מחוסר הכרה עם חבלת ראש ובמצב אנוש ומותו נקבע במקום. הבוקר נמצאה גופת צעיר על כלי שטח באזור ביר הדאג', גורמי רפואה קבעו את מותו. מתחקור ראשוני של שוטרים שהגיעו למקום עלה חשד לתאונה.בד בבד, צעיר כבן 20 נפצע אתמול באורח קשה בהתנגשות בין שני קורקינטים חשמליים סמוך לכיכר השעון בעיר. צוות מד"א שהגיע למקום העניק לו סיוע רפואי ופינה אותו לבית החולים איכילוב שבתל אביב עם חבלת ראש. המשטרה מסרה כי "בוחני תאונות הדרכים של משטרת ישראל שהגיעו מיד עם קבלת הדיווח פתחו בחקירת נסיבות התאונה".