על רקע פרשת המין בקפריסין, השר רפי פרץ אמר כי השירות הפסיכולוגי-ייעוצי טיפל בכ-6,000 תלונות על הטרדות מיניות בתוך מערכת החינוך. "זה מספר לא הגיוני ובלתי נסלח". מזכ"לית הסתדרות המורים תקפה: "שבענו מדיבורים, אנחנו דורשים את מה שמגיע לנו וגזלו מאיתנו" שר החינוך רפי פרץ אמר היום (שני) כי מאז נובמבר 2018 התקבלו בשירות הפסיכולוגי הייעוצי (שפ"י) במשרד החינוך כ-6,000 תלונות על הטרדות מיניות. במהלך כנס של מערכת החינוך והשלטון המקומי לקראת שנת הלימודים הקרובה, ייחס פרץ חלק ניכר מנאומו לסוגייה, זאת ברקע פרשת אייה נאפה בקפריסין. "כל אחד חווה את הקיץ הזה בצורה לא פשוטה", ציין. "יש לנו חובה לעצור ולעשות חשבון נפש גדול". לדבריו, "אם זה היה קורה בשנת הלימודים - הייתי מפסיק אותה מיד". "שפ"י טיפלו ב-6,000 תלונות על הטרדות מיניות", הדגיש פרץ. "זה מספר לא הגיוני ובלתי נסלח. שמתי את זה על סדר יומה של המערכת. השירות ייתן את הכלים איך לקיים את השיח ומדרכיו ייתנו מענה לאורך כל השנה. ישנו מטה 105 שנפתח בנובמבר 2018 מיום פתיחת המוקד הגיעו 8,000 אירועים במערכת החינוך". בהמשך התייחס פרץ לפתיחת שנת הלימודים ואמר כי היא תיפתח כסדרה. "אנחנו עמלים ומקדישים כל מאמץ כדי להביא לפתרון בימים הקרובים", אמר. "משימתנו לפתור בצורה חלקה את שנת הלימודים ונפתור את המשבר". הוא אף דיבר על המשבר בחינוך לגיל הרך וקרא להכפפתו למערכת החינוך הממלכתית. מנגד, מזכ"לית הסתדרות המורים, יפה בן דוד, הצהירה כי אם לא יושגו הסכמות מול האוצר, השנה לא תיפתח ב-1 בספטמבר. "בכנס הקודם הבטחתי לכם שנעשה לכם הסכם מצוין", אמרה. "אני לא רוצה לקלקל שמחות, אך אני מודיעה חד משמעית אם האוצר לא יענה לדרישותינו, לא נפתח את שנת הלימודים הקרובה. הביטחון האמיתי של מדינת ישראל זה ציבור ההוראה. לכן הגיעה העת שמדינת ישראל תתייחס לעובדי הוראה ותיתן להם את הכבוד הראוי"."יש לנו משנה סדורה, תוכנית סדורה כדי לתקן את מעמד הגננת, מנהלת, מורים כדי שרק כך נוכל לזכות במערכת חינוך לתפארת. אם שר האוצר וראש הממשלה לא ייכנסו לפתור את הסאגה הזאת לא תיפתח שנת הלימודים", אמרה בן דוד. "שבענו מדיבורים, אנחנו דורשים את מה שמגיע לנו וגזלו מאיתנו, אנשי האוצר עבריינים ברישיון. אם הם חושבים להמשיך ולגרור רגליים וללכת לבית הדין אני אוציא את הטילים שיש לנו ביד ונוציא את הדברים האמיתיים, מה גזלו לציבור עובדי ההוראה".