אלפים לקחו חלק בצעדת המחאה נגד אלימות מינית, האשמת הנפגעות וביוש מיניות נשית בתל אביב. המפגינות יצאו נגד אוזלת היד של רשויות החוק לטענתן, בטיפול באלימות מינית. "תרבות האונס מתחילה במסדרונות הממשלה" אלפי נשים צעדו היום (שישי) בצעדת השרמוטות השמינית בתל אביב-יפו. המשתתפות התכנסו בכיכר רבין, והצעדה עברה דרך שדרות ח"ן לכיוון שדרות רוטשילד והסתיימה בבמת נואמות ברוטשילד 1. המפגינות החזיקו שלטים ועליהם הכיתוב "שרמוטה וטוב לה", "לא תרצח", "מאמינות לך", "אנחנו המכשפות שלא הצלחתם לשרוף". הן התרכזו בכיכר הבימה וקראו "די נמאס - תאשימו את האנס" ו-"תרבות האונס מתחילה במסדרונות הממשלה". אחת המפגינות, הילה בת 20 מהרצליה, אמרה כי "המדינה שלנו הולכת למקום לא טוב עם כל העיסוק בהאשמת הקורבן. 'למה לא אמרת לא למה נזכרת בזה עכשיו?'. התעצומה הנפשית של כל אחת מהנשים שמוכנה לעשות את הצעד היא הוא בעיני גדולה מהחיים והמדינה לוקחת אותנו פשוט שני צעדים אחורה כל פעם. אני מקווה שהרעש שאנחנו עושות יגיע רחוק ולא יסתכם רק בתל אביב".עוד בוואלה! NEWS מפגינה נוספת, גפן בת 16 מהמועצה האזורית יואב, אמרה כי "באתי לתמוך כי זו מטרה חשובה. אם אף אחד לא יבוא מה ישתנה? אונס, הטרדות מיניות ואלימות מילולית קורות בכל גיל, כל הזמן ואנשים משתיקים את זה. התרגלנו לתרבות הזאת. זה צריך להיפסק כי גם לנו יש זכויות - אנחנו שוות. נשים מנומסות לא עושות היסטוריה".על בימת הנואמות דיברו פעילות פמיניסטיות אקטיביסטיות ונפגעות תקיפה מינית בהן מרווה זהר, מקימת אמ"ן (אדמה נשית מרפאת), ברכה ברד - מנכ"לית עמותת כולן, עו"ד ניצן כהנא - המטה למאבק בסחר וזנות ושרי גולן - אומנית ואוצרת ואחת המתלוננות על אלון קסטיאל. צעדת השרמוטות היא חלק מתנועת ה-Slutwalk העולמית, שנוסדה בקנדה כאשר שוטר מקומי טען כי נשים צריכות להפסיק להתלבש כמו שרמוטות אם הן לא רוצות להיאנס.משתתפות צעדת השרמוטות בישראל קיימו את הצעדה כמחאה ציבורית נרחבת נגד אלימות מינית, האשמת הנפגעות וביוש מיניות נשית, כמו גם כנגד אוזלת היד של רשויות החוק והאכיפה בטיפול בנושא אלימות מינית. האשמת הקורבן היא שם כולל לתופעה של הפניית אצבע המאשימה בעבירות מין את הנפגעות, ולא את התוקפים. ברכה ברד, מנכ"לית עמותת "כולן", אמרה כי המילה שרמוטה לא נועדה רק להשפיל נשים, היא משמשת את החברה ואת המערכת גם כהצדקה לאונס. אין שום קשר בין מין לבין אלימות מינית ואין שום קשר בין לבוש הנפגעת או העבר המיני שלה לתקיפה שהיא עברה. רשויות החוק והאכיפה ממהרות לתת פטורים לאנסים ודווקא לנפגעות הממסד מעמיד רף פלילי בלתי אפשרי. נשים מופקרות על ידי הממסד באופן גורף, החל במשטרה, המשך בפרקליטות וכלה בבתי המשפט. אנחנו דורשות צדק ושינוי מערכתי רדיקלי".(עדכון ראשון: 10:22)