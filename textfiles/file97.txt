אצל חוקרי משטרת קפריסין הלכו והצטברו חומרים שונים מאותו לילה שבו טענה הצעירה הבריטית כי נאנסה על ידי 12 הנערים הישראלים. אלא שהתפנית חלה כשאחד מהנערים הצליח להוכיח שלא נכח בחדר. כמו גם סרטונים ועדויות שהפריכו את גרסתה עד שנשברה והודתה: "רציתי לנקום" משטרת קפריסין אינה מאבדת זמן. לבית המשפט של מחוז פמגוסטה בפראלימני תובא הבוקר (יום שני) המתלוננת הבריטית בת ה-19 שתלונתה על אונס קבוצתי שלחה למעצר 12 נערים ישראלים לכשבועיים ימים. חמישה מהם שוחררו כבר ביום חמישי ואתמול התפוגגו החשדות כנגד היתר והם שבו לישראל. "לא היה שום אונס", מסר גורם במשטרה. בבית המשפט, צפוי כי יוגש היום כתב אישום כנגד הבריטית, בגין תלונת שווא. התיירת גרסה כי קבוצת הנערים הישראלים אנסה אותה וכתב האישום נגדה יכלול האשמות בגין ''הטרדת הציבור'' ו''שיבוש מהלכים''. גורם משפטי המעורה בפרשה אמר לוואלה! NEWS כי ''תלונות שווא קורות לא אחת, אבל נדיר שמגישים כתב אישום בגינם''. לדבריו, ''לא רוצים שאנשים בכלל ונפגעות עבירות מין בפרט יחששו להתלונן. אבל במקרה הזה כשמדובר בעבירת אינוס בנסיבות מחמירות שהיתה יכולה לשלוח 12 צעירים למאסרי עולם במדינה זרה, הרשויות פה הבינו שמדובר במקרה חריג שבחריגים, מה עוד שהחשיפה התקשורתית חובקת העולם אף היא עמדה לנגד עיניהם של השלטונות". לא מין הנמנע שהקפריסאים ינצלו את המקרה למען "יראו וייראו", למיגור תופעת סחיטת התיירות תיירים אחרים, קפריסאים וחברות ביטוח. ביום חמישי, לאחר ששוחררו חמישה נערים, ניצבה החקירה בפרשת דרכים. מצד אחד התברר שדנ"א שנמצא מסבך את אחד העצורים שהכחיש מגע מיני איתה, ומהצד השני התברר שישנם עוד שלושה גברים שדנ"א שלהם נמצא עליה והם אינם בין העצורים. בינתיים הלכו והצטברו אצל צוות החקירה עוד ועוד סרטונים מעלילות אותו לילה של האירוע וימים קודמים, שמעידים כי היא קיימה עם הצעירים הישראלים יחסי מין בהסכמה מלאה ואף ביוזמתה ושליטתה. נקודת המפנה של החקירה היתה כשגרסת האליבי של אחד החשודים התאמתה, לאחר שהתברר שחברה שלו צילמה אותו בשנתו בליל האירוע המדובר. היא הציגה את הסרטון ואף מסרה עדות שתומכת בו. זו היתה נקודה בה החוקרים החלו לגרד בראש והבינו שאולי יש יותר מגרעין של אמת בגירסאות הנערים. אם קודם לכן הגרסא האחידה שהשמיע כל אחד מהם בנפרד החשידו אותם בתיאום גרסאות, הרי שעכשיו עמד פתאום הדבר לזכותם.סמל מריוס כריסטו שניהל את החקירה החליט לאמת את ממצאיו עם הצעירה. בין פעולות החקירה, הבטיח כריסטו לבית המשפט כי יגבה בשישה ימי המעצר הנוספים עדות משלימה מהנערה. הוא זימן אותה לחקירה בשבת כביכול לצורך כך, אבל אז הציג בפניה סרטונים שמפריכים את גרסתה. ככל הידוע היא נשברה והחוקרים עברו לחקירה באזהרה. עורכי דינם של הצעירים מסרו כי בחקירה זו היא הפלילה את עצמה והודתה שבדתה את סיפור האונס. ראש צוות החקירה הקפריסאי לא נדרש ליותר מכמה שעות כדי להחליט להשיל מעצמו וממדינתו את עול התיק המורכב והרגיש הזה. אתמול בבוקר הוא התקשר לעורכי הדין של הצעירים והודיע להם על הדרמה שלא יכולים היו לייחל לה בחלומותיהם הטובים ביותר. הוא ביקש מהם להתארגן לשחרור כל העצורים, וכך היה. בצהריים שוחררו כולם. רובם כבר יצאו את האי והותירו את האפיזודה מאחוריהם. "מהיום הראשון האמנו ללקוחות שלנו, לקחנו את הגרסאות שלהם עד סוף הדרך", אומר עו"ד יניב הברי שאף העסיק חוקרים כדי להשיג ראיות שיחזקו את גרסתם. עורך דין ניר יסלוביץ' שייצג ארבעה מהצעירים אמר כי המניע לתלונת השווא שסיפקה הצעירה לחוקרים הוא כי היא נפגעה מזה שצילמו אותה ומכך שאחד הנערים סירב לשכב איתה ודרשה נקמה, ''על כך היא באה איתם חשבון''. זו מהווה גרסה אחת לאירוע. עם זאת, ברחובות קפריסין סבורים אחרת: כל פקיד קבלה במלון, כל נהג מונית, יודע לספר על צעירות בריטיות המעלילות עלילות אונס כדי לתבוע את הביטוח בארצן. ואולי ניתן לחשוב על הסבר אחר, פשוט יותר, לכך שחזרה בה מתלונתה. עורכי הדין של הנערים טענו  כי הנערה פיתתה את הנערים לשתות אלכוהול ואחר כך לקיים יחסי מין, כל זאת לפני שהתלוננה אודותיהם. שמה אף הופיע בסוף השבוע באתרים שונים, לאחר שכתב החשדות תורגם לאנגלית ובו גרסאות 12 העצורים שחלקם קיימו עמה יחסים. כתב החשדות נגד הנערים התפרסם בבלוג אמריקני, וסרטון של הבריטית  מקיימת יחסי מין עם החשוד העיקרי בפרשה הופץ ברשתות חברתיות כאש בשדה קוצים. ייתכן והצעירה נבהלה. אולי אמה או חברותיה שהגיעו לתמוך בה בימים האחרונים גרמו לה לחזור בה. אם לא אהבה את העובדה כי  החבורה צילמה אותה - הנה הפרשה הביאה דווקא לכך שבכל העולם עשויים כרגע לצפות בסרטונים, שהחשיפה אינה טובה לה ושעדיף להניח את הכל מאחור ולבטל את התלונה. אלא שההליך אינו פשוט. הצעירה צפויה לעמוד למשפט בגין תלונת השווא, גורם משפטי בקפריסין אומר שהיא עשויה להישפט לעונש של עד שנה מאסר בפועל לו עשויים להתווסף גם קנס ופיצויים. התביעה צפויה לבקש את מעצרה עד תום ההליכים, ותנמק זאת בכך שמדובר במי שהיא אזרחית מדינה זרה והחשש להימלטותה מהאי גבוה. במקביל אמר אתמול עו"ד ניר יוסלביץ' שייצג ארבעה חשודים, כי כבר בימים הקרובים תתגבש כנגדה תביעה נזיקית על העוול שגרמה לנערים שישבו לחינם במעצר. בהתחשב במספר הנערים, ובהוצאות המשפטיות שייגרמו לנערים התובעים, הפיצוי שהיא עלולה להידרש לו אם תימצא חייבת - מוערך בכמאה אלף יורו, אולי יותר. מהצעירה טרם נתקבלה תגובה והכל מקווים כי היום כשלראשונה תופיע בבית המשפט מלווה בבאי כוחה, ניתן יהיה לשמוע את גרסתה. משגרירות בריטניה בקפריסין נמסר אתמול כי "אנו מספקים תמיכה לאשה הבריטית ולמשפחתה בעקבות מעצרה בקפריסין, ואנחנו בקשר עם הרשויות במדינה". ובינתיים, עסקים כרגיל, גם תיירות הצעירים מישראל שבה לשגרה. בטיסה ללרנקה ישבו שני בני 16, תלמידי תיכון תל אביבי נחשב ששילמו 300 דולר לראש לטיסות, מלון באיה נאפה לשבוע, מסיבות ואלכוהול חופשי במסיבות ("אבל לא מומלץ לשתות אותו כי הוא מזויף"). השניים אומרים בחיוך שהזמינו את הכרטיסים דרך חברה מאורגנת כבר לפני חודש. בדרך היו תהפוכות והתלבטויות, במקביל להתפתחויות בקפריסין. פתאום ההורים התנגדו, פחדו על הילדים שייסתבכו, היה מפגש לכל החברים שנוסעים אבל כשהחלו השיחרורים ההורים התרצו. "ראו שהכל היה בהסכמה ושכל מה שהבחורה אמרה היה שקרים אז לא היה להורים בשביל מה להתנגד", הם אומרים. הם חלק מקבוצה קטנה של ארבעה. על המטוס יש צעירים נוספים. "באים מכל העולם, זה כבר ידוע. יש עוד מקומות אבל לנו בגלל שזה קרוב - הדילים הכי זולים הם באיה נאפה".