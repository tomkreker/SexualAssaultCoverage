בית הדין הצבאי גזר על רב"ט תומר פחימה, המשרת ככדורגלן מצטיין בצריפין, הורדה בדרגה ותשלום פיצויים לחיילת שאנס, בנוסף לעונש המאסר. החייל ריצה כבר כמעט מחצית מעונשו במעצר במהלך המשפט, כך שיוכל לערער לשחרור מוקדם בפני ועדת השחרורים בית הדין הצבאי המטכ"לי ביפו גזר אתמול (חמישי) שלוש שנות מאסר בפועל על החייל רב-טוראי תומר פחימה, כדורגלן מצטיין בן 21 מבסיס "גדעונים" בצריפין, שאנס חיילת ועשה בה מעשה מגונה. בית הדין הרשיע אותו לאור עדותה של החיילת, וקבע כי היא מהימנה ונתמכת בחיזוקים חיצוניים, ואילו עדותו נמצאה כבלתי מהימנה. בנוסף למאסר בפועל, נגזרו עליו מאסר על תנאי והורדה לדרגת טוראי. הרכב שלושת השופטים גם הורה כי הוא יפצה את החיילת ב-12 אלף שקלים. האירוע התרחש במרץ 2018 בביתו של פחימה בראשון לציון והוא נעצר זמן קצר לאחר מכן. פחימה כבר נמצא במעצר במשך 17 חודשים בכלא 4 הצבאי, ובחודש הבא יוכל לעתור בפני ועדת השחרורים על מנת לקבל שחרור מוקדם, בתום ריצוי מחצית מעונשו. "בית הדין שקל בין היתר את חומרת המעשים ואת מידת פגיעתם בערכים חברתיים מוגנים. מנגד, נשקלו חוות דעת חיוביות על הנאשם וסיכויי השיקום בעניינו", נאמר בגזר הדין. עורכי הדין תמי אולמן, שאדי סרוג'י ושחף אולמן, המייצגים את החייל, אמרו בהתייחסות כי הוא טען וטוען כי כל שהתרחש בינו לבינה היה בהסכמתה ואף ביוזמתה של החיילת.בתוך כך, שלשום נעצר רופא שהועסק בבית החולים וולפסון בחולון, בחשד לאונס תיירת שהגיעה לישראל כדי להתנדב בבית החולים. הרופא, בשנות ה-40 לחייו, חשוד שאנס את המתנדבת במהלך יום עבודה בשנה שעברה. הוא נעצר אתמול והובא הבוקר לבית משפט השלום בתל אביב, שהאריך את מעצרו בארבעה ימים עד ליום ראשון הבא. לבקשת סנגורו אסר בית המשפט על פרסום כל פרט שעשוי להביא לזיהויו של החשוד.(עדכון ראשון: 22:47)