עו"ד המייצגת את בת ה-11, שעל פי החשד נאנסה על ידי כמה נערים, אמרה כי היא מצויה במצב נפשי קשה. הפרקליטה העלתה טענות על קצב עבודת המשטרה: "החקירה התקדמה רק לאחר זעקת האם". מנגד, הנערים מכחישים את מעורבותם בפרשה. "הם בהלם", טענו עורכי דינם  הילדה בת ה-11, אשר קיים חשד כי נאנסה על ידי מספר נערים מאזור הצפון, מצויה במצב נפשי קשה, כך אמרה היום (שלישי) עו"ד עידית שינו-אמיתי, המייצגת אותה. לדבריה, "האם הבינה שבתה נאנסה אחרי שנער אמר לה את זה. הוא עצמו לא היה מעורב, אבל הוא שמע וראה את זה". עוד טענה עו"ד שינו אמיתי טוענת כי חולשת התיק, נובעת מבעיות בחקירה, ולטענתה "החקירה החלה להתקדם רק לאחר שאמה של הילדה הבינה שזה לא מתקדם לשום מקום ופנתה אלי". הילדה מתגוררת כעת במרכז חירום לילדים בסיכון. חברת המשפחה אמרה כי היא נמצאת במרכז כבר שלושה חודשים, שם היא מטופלת. "היא במצב קשה ונמצאת בתהליך שיקום. בתחילה היתה במצב מאוד קשה ולקח זמן עד שהתחילה לספר מה שעבר עליה", אמרה. לטענתה, "הילדה הכירה מישהי גדולה ממנה בשנתיים והיא שהכירה לה את כל החבורה הזאת. הם החלו לפגוע בה. היו מקרים שהם איימו עליה שאם לא תגיע למקומות מסוימים הם יפגעו בה. ברווחה ידעו על מקרי ההעדרויות האלו, למה לא הוציאו אותה אז מהבית?".עוד אמרה חברת המשפחה כי "היום הילדה אומרת שהיא רוצה לעמוד מול הנערים שפגעו בה ושהם יגידו לה שהם לא עשו לה כלום. אמה תומכת בבקשתה אבל גורמי המקצוע לא ממליצים על עימות כזה. לילדה מחכה עוד שיקום ארוך וקשה ובמקביל לכך צריך שמי שפגע בה ייענש. לא יתכן שהיא סגורה במרכז חירום והם חופשיים". חברת המשפחה הוסיפה כי גם האם מצויה במצב קשה. "הכל התפוצץ לה בפרצוף. היא לא יודעת איפה לשים את הראש. יש לה ילדה ללוות ובית לפרנס. יש לה סביבה תומכת שתתמוך בה ותלווה אותה". מאז החלה להיחקר הפרשה נעצרו 15 נערים, רובם בגילאי 14-16, אולם חשוד אחד בן 17 ואחד נוסף בן 13. בין השאר נחקר גם האם יש חשד כי נערות נוספות נפגעו על ידי מי מן החשודים, אולם החקירה לא העלתה כי אכן קיימים חשדות כאלו. שמונה מן הנערים שהיו עצורים בפרשה למשך שלושה ימים שוחררו לבתיהם ובית המשפט המחוזי בנצרת דחה את ערעור המשטרה על שחרורם. כעת לא חלה עליהם כל מגבלה פרט לאיסור יצירת קשר עם מעורבים אחרים בפרשה. לאף אחד מהחשודים אין עבר פלילי. לדברי עורך הדין סאמר ביסאן, המייצג שניים מן הנערים, "הם לא מבינים מאיפה הדבר הזה נפל עליהם. מאז מעצרם הם שרויים בהלם. מדובר בכתם ובבושה גדולה ולכך צריך להוסיף את חוויית המעצר הנוראית ובעיקר לנערים". הוא העריך כי לא יוגש כתב אישום נגד הנערים בפרשה.עו"ד שלומי טדרי המייצג את הנער בן ה-17 אמר כי "הושקעו בחקירה הזאת מאמצים רבים של חוקרי נוער ומשטרה ובסופו של דבר זה תיק חלש. הנער שאני מייצג, כמו כל שאר החשודים, משוחררים כבר שבועיים ללא מגבלות. אם היה חשד כלשהו נגדו, הוא לא היה משוחרר. יש בתיק הזה גרסאות לא אחידות ולא עקביות. אני כלל וכלל לא מקל ראש בתלונות של הילדה, אבל אני יכול לומר שהקטין אותו אני מייצג מכחיש מכל וכל קשר מיני עם הילדה". לדברי ואסים דאהר, סגן הסניגורית המחוזית של מחוז הצפון, אשר ייצגה שישה מהמעורבים בפרשה, מסר כי הנערים מכחישים בתוקף את המיוחס להם. "מדובר בנערים נורמטיביים ללא עבר פלילי", אמר, "בית המשפט קבע שעדות המתלוננות מעוררת קשיים רבים, ולראיה לכך שחרר את הנערים ממעצר ובית המשפט המחוזי אף דחה ערר שהוגש על ידי המשטרה בנוגע לשחרורים".ממשטרת ישראל נמסר: "מיד עם קבלת הדיווח נפתחה חקירה על ידי משטרת ישראל בליווי והנחיה של  גורמי הפרקליטות כמקובל. במקביל עודכנו וזומנו גורמי הרווחה המוסמכים על פי חוק לחקור במקרים אלו. מטבע הדברים איננו מפרטים אודות חקירות מתנהלות אולם נציין כי מדובר בחקירה רגישה, מורכבת ומסועפת הנמצאת בעיצומה ומטופלת ברגישות המתבקשת לאור החשדות לכאורה וגיל המעורבים". עוד נמסר כי "במסגרת החקירה עד כה עוכבו ונחקרו 15 קטינים, שמונה מעורבים נעצרו ובדיון בבית המשפט בבקשה להארכת מעצרם שוחררו בתנאים מגבילים. משטרת ישראל תמשיך לחקור את המקרה במקצועיות וביסודיות במטרה להגיע לחקר האמת".ממחלקת הרווחה בישוב נמסר: "מדובר במשפחה המוכרת ומטופלת במחלקת הרווחה, כולל מעורבות בית המשפט לנוער. ביום 15/05/19 בשעת לילה הוזעקה עובדת סוציאלית לחוק נוער ששימשה ככוננית של מחלקת הרווחה אל תחנת המשטרה המקומית. הועלה חשד לפגיעה מינית בקטינה ולצורך הגנה עליה הוצא באופן מיידי עוד באותו הלילה בצו חירום החתום על ידי עו"ס חוק נוער למרכז חירום (מסגרת מוגנת ומאבחנת של משרד הרווחה). למחרת הוצא דיווח למשטרה על החשד ונדרשה חקירת ילדים. יש לציין כי חקירת ילדים אינה באחריות הרווחה, אלא באחריות חוקר ילדים מטעם שירות מבחן. עקב מצבה הנפשי הסוער של הקטינה, התאפשרה החקירה של חוקרת הילדים רק לאחר מספר ימים".