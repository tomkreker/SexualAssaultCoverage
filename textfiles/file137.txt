המשטרה סיימה את חקירתו של ויקטור קטן, שעל פי החשד ירה למוות באופיר חסדאי בגלל ויכוח על חנייה. החשוד בן ה-74 טען כי הגן על אשתו, אך השופט ציין כי הוא ירה כש"המנוח כבר שכב על הרצפה כשהוא פצוע". מעצרו הוארך בארבעה ימים מעצרו של ויקטור קטן, החשוד בירי למוות באופיר חסדאי בחניון קניון עזריאלי ברמלה, הוארך היום (ראשון) בארבעה ימים נוספים. עם סיום חקירת המשטרה, הגישה הפרקליטות הצהרת תובע נגדו לפני הגשת כתב אישום.בעוד שקטן טוען שהירי נועד להגן על אשתו במהלך ויכוח, תהה השופט זכריה ימיני בנוגע לירייה השנייה בחסדאי, כשהוא כבר היה שכוב על הרצפה. "מעיון בעדויות של עדים שנחקרו במשטרה עולה שמדובר לפחות בשתי יריות", אמר השופט ימיני. "את הראשונה אולי ניתן להסביר בהגנה של החשוד על אשתו, אך את הירייה השנייה לא ניתן להסביר מאחר שלפי חומר הראיות המנוח כבר שכב על הרצפה כשהוא פצוע".מהחקירה עלה כי בזמן שהחשוד ורעייתו בת ה-68 החנו את רכבם, הגיע חסדאי עם רכבו. הוא פנה אל אשתו של קטן והעיר לה כי מכוניתם עומדת על שתי חניות.  היא השיבה לחסדאי והתפתח ביניהם עימות פיזי. על פי החשד, בתגובה לעימות בין השניים, קטן שלף את אקדחו וירה לעבר חסדאי, פגע בו ופצע אותו אנושות. הפצוע פונה אל בית החולים אסף הרופא ומותו נקבע בבית החולים.עורך דינו של החשוד, מורן לוי, מסר אחרי ההחלטה כי "חשוב לציין כי בית המשפט הורה על בדיקתו הרפואית באופן יומיומי. בקשה למעצר עד תום ההליכים תוגש ביום רביעי. נעיין בחומר הראיות וניתן אז תגובה לגופו של עניין". בדיון הקודם בהארכת מעצרו של קטן בן ה-74, השופטת הובר היימן אמרה בדיון כי הוא חשוד בעבירה של ביצוע מוות בכוונת תחילה. "שמעתי בהרחבה את טענות החשוד על נסיבות ביצוע העבירה, ואלו עולות גם מגרסתו של החשוד ורעייתו כפי שנמסרו בהודעותיהם למשטרה", היא קבעה. "אין ספק כי הטענות בדבר נסיבות האירוע והתנהלותו של המנוח במהלכו הינן טענות כבדות משקל אשר יהא על המשטרה ועל בית המשפט לבחון אותן ככאלו שעשוי להיות בהן השלכה על האחריות שתיוחס לחשוד בגין מעשיו. ואולם, בשלב ראשוני זה של החקירה, במהלכו של התיק, אין בהם כדי להכריע את הכף בכל הנוגע למעצרו של החשוד לצורכי חקירה".עו"ד דניאל כפיר, המייצג את קטן יחד עם עו"ד מורן לוי, אמר בדיון הקודם כי "החשוד לא הבין שמדובר בריב על חנייה, הוא ראה שהמנוח התקיף את אשתו". נציג המשטרה אורן סירב להגיב לטענה שחסדאי תקף את אשתו של קטן מחשש לפגיעה בחקירה.לדברי עו"ד כפיר, החשוד לא ידע שמדובר בוויכוח על חנייה. "ויקטור לא היה מעורב בשום ויכוח על חניה. הוא ראה גבר צעיר וחסון מתקיף את אשתו המבוגרת. גם לאחר שהוציא את האקדח בשביל להרתיע את המנוח, הוא המשיך להתנהג בצורה אגרסיבית. המנוח המשיך לתקוף את האישה גם לאחר שהחשוד ניסה לעצור אותו, עד שויקטור הרגיש סכנת חיים לו ולאשתו". חסדאי, בן 40 במותו, הותיר אחריו אישה, דקלה, הסובלת מניוון שרירים, ושלוש בנות, שאחת מהן נאבקת אף היא במחלה ובת נוספת מתמודדת עם שיתוק מוחין. מאז המקרה, כמיליון וחצי שקלים נתרמו אליהם על ידי כעשרת אלפי בני אדם באמצעות הפלטפורמות למימון המונים רשת, וזאת לצד תרומות שהועברו ישירות לחשבון הבנק של המשפחה.(עדכון ראשון: 14:44)