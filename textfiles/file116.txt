מחמוד קטוסה שהואשם באונס בבנימין סיפר כי המשטרה לא יצרה עמו קשר מאז בוטל נגדו כתב האישום. בכפר דיר קדיס בו הוא מתגורר ריססו אלמונים: "דורשים עונש מוות", וצמיגי מכוניות הושחתו. בתוך כך, אין קצה חוט לפתרון הפרשה וטרם נחקרו חשודים נוספים אסירים לבנונים ברחו מהכלא ונהרגו בתאונת דרכים מחמוד קטוסה, שכתב האישום נגדו בגין אונס הילדה בת השבע בבנימין בוטל, אמר הבוקר (רביעי) לוואלה! NEWS כי מאז הביטול כתב האישום המשטרה לא יצרה עמו קשר. מוקדם יותר היום במקום מגוריו בכפר דיר קדיס רוססו כתובות בעברית על קירות מבנה וצמיגי מכוניות הושחתו. בין היתר נכתב: "דורשים עונש מוות למחמוד קטוסה"."זה לא ליד הבית שלי, זה לא מפריע לי ואני לא מפחד", ציין. "אין לי פחד מכלום, אבל אנחנו בודקים את זה והמשטרה צריכה להגיע ונדע מי עשה את זה". לפני כשבועיים שוחרר קטוסה מכלא עופר בהמשך להחלטה לבטל את כתב האישום נגדו. הוא התקבל בביתו בשמחה רבה וטען: "אני אדם נקי". מאז למשטרה אין קצה חוט לפתרון הפרשה ולא נחקרו חשודים נוספים. ואולם דיון בנושא חקירתו של קטוסה יתקיים היום בצהריים במליאת הכנסת. לקריאה נוספת בנושא גורם במשטרה שב והעריך כי קטוסה הוא החשוד המרכזי, "יש עוד הרבה דברים שעלו בחקירה ולא נחשפו לציבור, שמחזקים אצלנו את ההבנה כי קטוסה היה מעורב במעשה". את מהלכי החקירה החדשה מלווה באופן אישי ראש אגף החקירות במשטרה, גדי סיסו, אשר מבצע דיוני סטטוס ומנחה את החוקרים כיצד להתקדם בחקירה. "אנחנו בטוחים שנצליח להגיע לתוצאות. אמנם התיק ייקח ימים אבל אנחנו מאמינים שנגיע לפיענוח הפרשה", אמר סיסו. "זאת המשימה בעדיפות הגבוהה ביותר של המשטרה". פרקליטה של משפחת הילדה, עו"ד יהודה פריד, זעם לאחר ההחלטה על ביטול כתב האישום וטען כי מדובר ב"לא פחות מהפקרות". לדבריו, בחקירתה זיהתה הילדה באופן נחרץ את הנאשם כמי שאנס אותה. "התקבלו ראיות חדשות, מזעזעות ומדאיגות ולא ברור לנו איך ייתכן שלמרות ראיות אלו ונחרצות הילדה, המדינה מתעוררת לסיטואציה בה משחררים הביתה אדם שילדה בת שבע טוענת שהוא האיש שאנס אותה", אמר עו"ד פריד בבוקר שחרורו של קטוסה. "הבטחנו לילדה שלא נפקיר אותה ונמשיך מצדנו לעשות הכול כדי למצות את הדין". עו"ד דרוויש נאשף, המייצג את קטוסה, אמר כי הוא קיבל את ההחלטה לשחררו ברגשות מעורבים. "מצד אחד מאוד שמח שהוא הולך הביתה ויכול לחבק את משפחתו, אבל מצד שני זהו יום עצוב. יש ילדה שנאנסה ויש אדם שישב בכלא כמעט חודשיים. והיום כולם יודעים דברים שאמרתי. מעבר לעניין האישי של מחמוד זה מקרה שצריך לעורר תהיות בכל הנוגע להתנהלות של המשטרה בצד הזה של הקו הירוק. אשמח מאוד אם מה שאני שומע לעניין הרצינות לבחון את זה יקרה, ולא יתמקדו רק באופן הטכני אלא לכל מה שקשור להתנהלות משטרת ישראל מול האוכלוסייה הספציפית הזו".מתג מאיר, ארגון היוצא נגד פעולות תג מחיר שמבצעים יהודים נגד ערבים, נמסר כי "מאז פרסומה של פרשת האונס בה הואשם מחמוד קטוסה, חלה עלייה חמורה באירועי תג מחיר ביהודה ושומרון. פורעי תג מחיר פושטים על כפרים פלסטיניים, ופוגעים בתושבים חפים מפשע. על משטרת ישראל והשב"כ לעצור את השתוללות כנופיות תג מחיר, ולמנוע את המשך מעשי הפשע המתבצעים ברציפות מאז פרוץ הפרשה". (עדכון ראשון: 09:10)