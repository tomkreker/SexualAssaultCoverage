לאחר בדיקת ה-DNA שהובילה אליו, אל חי נידם בן ה-35 נאשם באונס וחטיפה תוך איום בנשק של אישה ברעננה. מכתב האישום עולה כי הנאשם ארב לה בעת שצעדה אל מכוניתה, איים עליה באמצעות חפץ חד ונמלט אחרי שאנס ותקף אותה. הפרקליטות ביקשה להאריך את מעצרו עד תום ההליכים כתב אישום הוגש היום (חמישי) נגד אל חי נידם, תושב כפר סבא בן 35, בגין חטיפה ואונס של אישה בת 43 ברעננה לפני עשר שנים. הנאשם נעצר לפני כחודש, אחרי שחוקרים הצליחו לאסוף דגימת DNA שאפשרה את פענוח הפרשה. הפרקליטות ביקשה להאריך את מעצרו עד תום ההליכים המשפטיים. מכתב האישום עולה כי ב-1 בפברואר 2009 בשעה 20:30, צעדה המתלוננת לעבר מכוניתה. הרחוב היה ריק, ובאותה העת ארב במקום הנאשם כשהוא לבוש בגדים כהים וברשותו חפץ חד, אזיקון וחומר חיטוי. כשנכנסה אל רכבה נעלה את הדלתות ובטרם הספיקה להניע את הרכב, הגיח לעברה הנאשם, סינוור את פניה בדרך שאינה ידועה, וניסה לפתוח את דלת הנהג. האישה נבהלה וניסתה לצפור, ללא הצלחה. הנאשם ניפץ בכוח את חלון דלת הנהג, התיז על פניה חומר שגרם לצריבה בפניה. לאחר מכן גרר אותה בכוח, תוך שהיא זועקת לעזרה והתחננה כי יניח לה. הוא חסם את פיה ואיים עליה באמצעות חפץ חד שהצמיד לגבה ולצווארה.כשהגיעו אל פרדס אזק הנאשם את ידה הימנית של האישה. כשהוביל אותה למקום מבודד היא נפלה ונחבלה כמה פעמים, בעוד הוא המשיך לצעוק ולדחוף אותה בכוח, כשהיא מפצירה בו לקחת את רכבה וכל רכושה."הנאשם פעל לאורך האירוע בקור רוח ובצורה מחושבת", נכתב בכתב האישום, "הורה למתלוננת לשתוק בעברית ובערבית והוסיף כי 'ייקח את רכבה אחר כך' ואמר 'את יודעת מה אני רוצה'". לאחר שהוביל את המתלוננת לעומק הפרדס, עצר בסמוך לעץ, הפשיט את מכנסיה ותחתוניה וביצע בה מעשה אינוס. מיד לאחר מכן, ביצע בה הנאשם מעשה סדום תוך שגרם לה לחבלות, ובהמשך ביצע בה מעשה מגונה. כל אותה העת הנאשם לא שעה לבכייה ותחנוניה של המתלוננת כי יניח לה וכי הוא מכאיב לה, והורה לה לשתוק.מאוחר יותר, התיר הנאשם למתלוננת להתלבש והוביל אותה בכוח למקום אחר בעומקו של הפרדס, בעוד המתלוננת המשיכה והתחננה בפני הנאשם כי יתיר לה ללכת, באומרה לו כי לא ראתה את פניו בשום שלב, שכן היה מאחוריה, ועל אף תחנוניה המשיך הנאשם ודחף את המתלוננת עד שהגיע למקום בפרדס, שם ציווה עליה ללכת ישר בעודו נמלט לכיוון הנגדי. עו"ד אבי חימי, שמייצג את הנאשם יחד עם עו"ד חזי כהן, אמר כי "בעת הזו כולנו נדרשים להיות זהירים ומאופקים. נלמד את חומר הראיות ונהיה חכמים יותר".עו"ד יולנדה טולדנו בובליל, התובעת מטעם פרקליטות מחוז מרכז אמרה כי "היום הגשנו כתב אישום נגד אל חי נידם בגין עבירות חמורות של אינוס, חטיפה ומעשה סדום תוך שימוש בנשק קר. במשך עשר השנים מאז האירוע, מערכת אכיפת החוק ניסתה לתפוס את המבצע, והיום פענוח התיק התאפשר בשל אמצעים טכנולוגיים חדישים שלא היו קיימים בעבר. אנחנו סבורים שהמסוכנות שנשקפת מהנאשם גבוהה ולכן ביקשנו לעצור אותו עד תום ההליכים".(עדכון ראשון: 10:22)