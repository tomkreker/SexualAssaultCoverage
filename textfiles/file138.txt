מכתב האישום עולה כי הקשיש הגיע לפנימיה בה שוהים אנשים עם מוגבלות שכלית התפתחותית ותקף שתי צעירות. בחקירתו טען כי אינו מכיר חוסות במעון ולא נפגש עמן, אך לאחר שהוצג לו התיעוד שינה את גרסתו. התובעת הבהירה: "גלומה בו מסוכנות מינית ברף גבוה" פרקליטות מחוז חיפה הגישה היום (חמישי) כתב אישום נגד תושב תל אביב בן 82 בגין מעשים מגונים בחוסות מעון בחדרה אליו הגיע לביקורים שבועיים. במשטרה חושדים כי המעשים נעשו לאורך תקופה ארוכה, אך כתב האישום הוגש רק בגין מעשים מגונים בחודש יולי בשתי חוסות. גם חשד לאונס שעלה במהלך החקירה לא הבשיל לכלל אישום. שני המקרים המתוארים בכתב האישום התרחשו לכאורה ב"חדר המשפחות" של הפנימיה הטיפולית-שיקומית שבפיקוח משרד הרווחה לאנשים עם מוגבלות שכלית התפתחותית. החדר מיועד למפגש של דיירי המקום עם בני משפחותיהם ומתועד במצלמת אבטחה.גורם המצוי בחקירה אומר שעירנותו של מנהל המעון שחשד, הביאה סוף לריטואל השבועי. הוא צפה, ונחרד. לא הכל ניתן היה לראות. על פי כתב האישום האיש היה מודע לנוכחות המצלמה, ובסרטונים שנשלפו במהלך החקירה ניתן לראות כי הוא מזיז את המצלמה. למרבה המזל, דווקא הסטה זו של המצלמה כשהמנהל צופה בו בזמן אמת, העלתה את החשד עוד יותר. המנהל צעד אל חדר המפגש, מצא כי המצלמה מכוונת אל הרצפה, והוא הפסיק את הביקור והגיש תלונה במשטרה. החוקרים ישבו אז לצפות בסרטונים מביקורים קודמים.הסרטונים היו קריטיים לחקירה. בתחילה טען הנאשם כי הוא אינו מכיר חוסות במעון, מעולם לא שהה עמן לבד ושלל מתן כסף לחוסה אודותיה נשאל. רק לאחר שהוצגו לו הסרטונים הוא שינה את גרסתו וטען כי נפגש עם אחת מהן פעם אחת בלבד ונתן לה 20 שקלים. מקרה אחד שתועד התרחש ב-30 ביולי כשהגיע בן ה-82 למעון ונכנס לחדר המשפחות כשהוא סוחב עגלה ובה מצרכים שונים. מכתב האישום עולה כי מעט אחריו נכנסה אחת החוסות לחדר ואז ביצע בה מעשים מגונים. בבית המשפט טען למוגבלות בתנועה, אבל בפרקליטות טוענים כי כמה דקות לאחר מכן הוא טיפס על כיסא וכיוון את מצלמת האבטחה שהייתה מותקנת בחדר המשפחות לכיוון הרצפה, באופן שמנע המשך תיעוד של מעשיו.לפי כתב האישום, במקרה שאירע ב-16 ביולי, שבועיים קודם לכן, הוא תועד מבצע מעשים מגונים בחוסה נוספת. בפרקליטות אומרים כי בעוד היא ניסתה להדוף אותו בידה, הוא המשיך לגעת בה בעוד היא ממשיכה לארוז את תיקה. במקביל להגשת כתב האישום מבקשת הפרקליטות את הארכת מעצרו של הקשיש עד תום ההליכים נגדו. עו"ד סיגל דבורי, המייצגת אותו מטעם הסנגוריה הציבורית, טענה כי מדובר בקשיש נטול עבר פלילי שבעצמו מתגורר בדיור מוגן, צורך תרופות, סובל מאימפוטנציה וניתן לאיין את מסוכנותו בהרחקה מהמעון המדובר. מנגד, התובעת מאיה הרטמן טוענת כי "גלומה בו מסוכנות מינית ברף גבוה, אשר איננה נקודתית". מנהל המוסד, ד"ר פאבל ז'רקובסקי, מסר לוואלה! NEWS בתגובה כי "המועדון ממוקם מחוץ לחדרי המגורים של דיירי המעון. לדבריו, מיד עם היוודע הדבר, הנהלת המעון הגישה תלונה בתחנת המשטרה בחדרה, בצירוף ההקלטות מהמצלמה הממוקמת במועדון. כמו כן, דווח מידית לפיקוח של משרד הרווחה, לעובדת הסוציאלית המחוזית לחוק הסעד ולמשפחות של שתי הדיירות". עוד הוסיף ד"ר ז'רקובסקי כי "שתי הדיירות שנפגעו מטופלות באופן מסור על ידי הגורמים המקצועיים". בנוסף לכך, "בעקבות האירועים, הוחלט כי תתבצע השגחה צמודה על ידי צוות המעון במועדון המשפחות במהלך ביקורי בני המשפחה של החוסים".