המשטרה חוקרת חשד למעורבות הנאשם באונס בבנימין בפגיעה בילדה נוספת. גורם במשטרה תקף את התנהלות הארגון: "תיק החקירה נראה כמו גבינה שוויצרית, מלא חורים". עורכי דינו של הנאשם האשימו: "לא יעלה על הדעת שחודשיים אף אחד לא אמר כלום, הם מנסים לכסות על הפשלות שלהם" פרשת האונס בבנימין מצליחה להביך את המשטרה, את הפרקליטות הצבאית ואת פרקליטות המדינה. מה שהחל כפרשה מזעזעת מעלה תהיות רבות וביקורת קשה בתוך מערכת אכיפת החוק ובמשטרה על דרך ההתנהלות של חוקרי מחוז ש"י ובראשם מפקד המחוז ניצב משה ברקת.העובדה כי רק לאחר כתב האישום הגיע מידע נוסף על מעורבותו של הנאשם מחמוד קטוסה בתקיפה מינית נוספת, מעלה תהיות מדוע החוקרים ניהלו את תיק החקירה במשך כחודשיים מבלי שהביאו אותו לידיעת הציבור. זאת, שכן עברייני מין פועלים בדרך באופן סדרתי וחוקרים נוהגים בדרך כלל לשתף כבר בשלבי חקירה מתקדמים את הציבור בזהות חשודים בעבירות מין ופרשות מין כדי לנסות ולהגיע למתלוננים פוטנציאליים נוספים. העובדה שרק לאחר כתב האישום נחשף הסיפור, ואז במקביל הגיע מידע נוסף חדש, מגבירה את המבוכה. שלשום היה זה  שזרק את הפצצה סביב החקירה הזו במהלך טקס ההנצחה השנתי לחללי משטרת ישראל. במהלך דבריו קבע השר ארדן כי מדובר באירוע על רקע לאומני ודרש שהשב"כ יחקור את הפרשה, ובכך נתן סטירת לחי לצמרת המשטרה ולמפקדי מחוז ש"י. לקריאה נוספת: שני אנשים באו לנחם ולעודד את מפקד מחוז ש"י בתום הטקס. הראשון היה המפכ"ל לשעבר אלשיך והשני היה ראש אגף החקירות במשטרה ניצב גדי סיסו. השלושה הלכו מרחבת הטקס למגרש החנייה. סיסו הציע לברקת לעיין בתיק ובעצם לסייע בחקירה ברמה המקצועית. ברקת נענה בחיוב וכבר בשעות הבוקר היום צלל סיסו לתיק החקירה, וככל שהעמיק בו כך החווירו פניו לנוכח התנהלות התיק. חוקרי תחנת המשטרה המקומית מוגבלים באמצעים שעומדים לראשותם - הן מבחינת אמצעים טכנולוגיים והן מבחינת מחקרי תקשורת ופעולות נוספות. תיק חקירה שכזה, עם רגישות גבוהה, מחייב הכנסת יחידה שיש לה את האמצעים הטכנולוגיים וכוח האדם המתאים. לפי שעה, לא ברור מדוע מפקד המחוז איפשר את ניהול תיק החקירה בידי היחידה החוקרת המקומית ולא העביר אותה ליחידה מובחרת ומקצועית יותר כמו למשל ימ"ר ש"י או אפילו יחידת להב 433. רק לאחר הגשת כתב האישום והביקורת של השר לביטחון הפנים גלעד ארדן והלחץ הציבור הנרחב, הועבר תיק החקירה למחוז ש"י, אבל בפיקוח אישי של ראש אגף החקירות שמנהל בפועל את החקירה. במשטרה יצטרכו להפיק לקחים מהפרשה הזו כך שתיקים בעלי רגישות ציבורית רבה יהיו מחויבים לצאת מתחנות המשטרה ליחידות המקצועיות. גורם במשטרה אמר כי "תיק החקירה נראה כמו גבינה שוויצרית, מלא חורים. הרבה מאוד שאלות נשארו תלויות באוויר כשהמרכזיות בהן - האם היו בכלל בדירה שני מעורבים נוספים ואיך זה שלא הגיעו אליהם במשך כל תקופת החקירה הארוכה". לדבריו, "גם הזיהוי של הילדה בבית הספר של החשוד נראה בהתחלה כזיהוי אותנטי חד-ערכי, אבל כשמעמיקים מתברר כי הילדה דיברה עם בני משפחה על האירוע וכנראה עברה סוג של תדרוך. כך לפחות מצביעה חוקרת הילדים. אז האם היה ניתן להסתפק בזיהוי הזה באופן שלם?". הגורם הוסיף כי החוקרים לא מצאו ראיה תומכת נוספת לגרסת הילדה וגם את בדיקות הפוליגרף ניתן לנתח לשני הכיוונים, שכן לפחות באחת הבדיקות החשוד לא נמצא דובר שקר באופן מלא. מה עוד שבדיקת פוליגרף לדברי הגורם יכולה לתת רק אינדיקציה לחוקרים אבל לא יכולה לשמש כראיה תומכת בבית המשפט. צוות החקירה החדש קיבל מנדט מהפרקליט הצבאי הראשי ומראש אגף החקירות במשטרה לנהל את החקירה מחדש. פורמלית, הם יידרשו לחקור את התלונה הנוספת שהגיעה על מעורבותו של החשוד בפרשה נוספת וכן לנסות להגיע לזהות שני הסייענים שהיו עמו בדירה על פי תלונה הילדה. באופן לא פורמלי, יידרשו החוקרים לבדוק את התיק מהתחלה - מתי בוצע האונס, היכן בוצע, איך בוצע, וכן את כל המעטפת של התנהלות הנאשם במהלך כל התקופה הרלוונטית שמחודש פברואר ועד חודש אפריל, שבו לכאורה בוצע האונס המזוויע. מחר יגיע קטוסה, שעורכי דינו דרשו לשחררו בעקבות המידע החדש, לדיון בהארכת מעצרו בבית המשפט הצבאי עופר. עורכי דינו של קטוסה, דרוויש נאשף ומונדר אבו אחמד, ביקשו לשחרר אותו באופן מידי ואומרים כי עצם מעורבות צמרת המשטרה והפרקליטות היא עדות לקשיים הראייתיים. "אם פרקליט המדינה והפרקליט הצבאי הראשי מעורב, וראש אגף חקירות מעורב וגם מפקד מחוז ש"י מעורב, ורואים שיש צורך בהשלמת חקירה המשמעות היא אחת - שהם חושבים שאין מספיק ראיות בתיק. ואם חושבים כך מי אנחנו שנתווכח אם מה שהם אומרים. ולכן אין שום סיבה שימשיך להיות במעצר", אמר עו"ד נאשף.לגבי החשד למקרה נוסף, אמר נאשף כי "הבן אדם נמצא במעצר כבר חודשיים ימים. העובדה שהוא עצור ויש חקירה בעניינו, אולי לא היתה ידועה בפני כלל הציבור, אבל ביישוב עצמו כולם ידעו את זה. ולכן לא יעלה על הדעת שחודשיים אף אחד לא אמר כלום, לא נטען כי היה אירוע נוסף. ועכשיו כשאנחנו מציפים את כל הכשלים בהתנהלות המשטרתית עד כדי כך שפרקליט המדינה וראש אגף החקירות ומפקד מחוז ש"י מעורבים אז הם מנסים למצוא פתרונות כדי לכסות על הפשלות שלהם. אם קודם אנשים חשבו שמי שתופר את התיק זה בדרגים הנמוכים אז עכשיו אנשים יחשבו שמי שרוצה לתפור את התיק זה בדרגים הגבוהים". גם בהתנחלות הטילו ספק בעבירות המיוחסות לנאשם. "אנחנו מעורים בחקירה וניסינו לעזור גם כדי להבין מה קרה פה", סיפר צ', אחד התושבים שקטוסה עבד בין היתר גם אצלו. "אנחנו לא חושבים שמה שמיוחס לו נכון. ולא בגלל האופי, אלא פשוט לא נשמע מציאותי". צ' סיפר כי בן משפחתו, שמעסיק את קטוסה, שמע כי מייחסים לו אונס ב-5 באפריל ובדק איפה עבד באותו יום. "הוא ראה שעבד אצל משפחה מסוימת באחת השכונות והם הלכו אליה והמשטרה תחקרו אותה. היא אמרה שלא יצא בכלל ושהיא כל הזמן הייתה שם בבית". לאחר מכן, החליטו בפרקליטות שלא לציין את המועד המדויק למעשים. הוא ציין כי מדובר בשכונה הומה אדם. "מי שמכיר את העיר מבין שזה לא מציאותי שערבי ייקח ילדה בת שבע משכונה לשכונה פה כשהוא גורר אותה והיא מתנגדת. זה מקום הומה אדם".עוד הוסיף כי "יש שחוששים שייתכן והתוקף נמצא עדיין חופשי. אבל אנחנו בטוחים ש-99% זה לא הוא. ולא בגלל האישיות. זה פשוט לא מציאותי. ויש פה המון מוסדות חינוך. ברור שצריך לחקור אותו כי הצביעה עליו והיו חייבים גם לעצור אותו. אבל בין זה להגשת כתב אישום, לא נשמע הגיוני". לדבריו, גם המנהלת של מוסד החינוך אמרה כי לא ייתכן שהוציא אותה בכוח כשהמוסד מרושת מצלמות.