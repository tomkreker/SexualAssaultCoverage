בית משפט השלום בראשון לציון צמצם את צו איסור הפרסום על פרשת מעצרם של תשעת הנערים, בני 15-16. לפי החשד, הם ביצעו עבירות מין בנערה בת 14 במשך כמה חודשים, בבתיהם או בשטחים פתוחים. הם יחזרו למערכת החינוך, אך ישהו במעצר בית לילי. "חומרי החקירה מבססים חשד סביר" בית משפט השלום בראשון לציון צמצם היום (רביעי) את צו איסור הפרסום על החשד לעבירות מין בנערה בשפלה. תשעת החשודים, נערים בני 15-16, מעורבים כל אחד לפי חלקו בעבירות מין חמורות ביותר כלפי הקורבן - בת 14. החשודים שהו בימים האחרונים במעצר בית. מחר, הם יחזרו למערכת החינוך, אך ישהו במעצר בית לילי למשך 30 ימים.השופט גיא אבנון ציין בהחלטתו כי "מדובר באירועים קשים, חלקם אף מזוויעים, אשר התרחשו לפי החשד במהלך תקופה בת מספר חודשים. חלקם בבתיהם של מי מהחשודים וחלקם בשטח פתוח". עוד ציין השופט כי חומרי החקירה מבססים חשד סביר בעוצמה גבוהה ביותר הקושר את החשודים. עו"ד עדי כרמלי, המייצג את אחד הנערים החשודים, אמר כי "מדובר בפרשייה רגישה מאוד, הנכון והנדרש כדי לשמור על נפשם של המעורבים שכולם קטינים הוא כי הטענות כולן ישמעו בבית המשפט בדלתיים סגורות".אתמול בית המשפט התיר לפרסום את הפרשה. תשעת החשודים נעצרו בחודש שעבר על ידי צוות חקירה מיוחד במרחב שפלה. מאז, מעצרם של החשודים הוארך מעת לעת על ידי בית המשפט ובדיון האחרון בעניינם שוחררו החשודים למעצר בית ממושך. החקירה בעניינם עדיין נמשכת.(עדכון ראשון: 17:40)