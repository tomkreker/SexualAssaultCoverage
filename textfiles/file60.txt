אליעזר דלאל הואשם בביצוע מעשים מגונים בשתי נערות שנענו להצעתו להיכנס לפיצרייה שבבעלותו ברחוב אבן גבירול בת"א. מכתב האישום עולה כי לא חדל ממעשיו אף שהביעו בפניו את אי הסכמתן ורצונן לעזוב את המקום. "פער הגילאים המשמעותי ונסיבות העבירות מעידים על מסוכנותו" פרקליטות מחוז תל אביב הגישה הבוקר (רביעי) לבית משפט השלום בעיר כתב אישום נגד אליעזר דלאל בן ה-67, בגין מעשים מגונים בשתי נערות בנות 17. לפי כתב האישום, דלאל, בעליה של פיצריית "הסובל" ברחוב אבן גבירול, ביצע את המעשים לאחר שהציע להן להיכנס למתחם של בית העסק. המקרה הראשון שיוחס לדלאל בכתב האישום, התרחש בספטמבר האחרון, אז פגש באחת הנערות סמוך לפיצרייה. על פי כתב האישום, דלאל פנה אל הנערה: "תמיד שאת עוברת כאן את מתעלמת ממני, את יפה, יש לך פני מלאך, למה אין לך ביטחון, בואי אני אעלה לך את הביטחון". הוא הציע לה לשוחח עימו בתוך הפיצרייה, והסביר לה כי הוא צריך להיכנס למחסן הפיצרייה על מנת לסדרו.  הנערה, שזיהתה את דלאל מהופעותיו הטלוויזיוניות הדגישה כי היא אינה נכנסת למחסן עם אדם שאינה מכירה, אך הוא השיב כי לא ייגע בה, וכי "אינו מתמסר בקלות". המתלוננת נכנסה לפיצרייה, והנאשם העמיד את המתלוננת מול מראה ואמר לה כי היא יפה, וכי היא לא צריכה לפחד ממנו. בעודם עומדים האחד מול השני, סיפרה הנערה לנאשם כי היא לומדת במגמת תיאטרון, והוא מצדו הבטיח לה כי בפרויקט הבא אותו יצלם ייקח אותה לשחק. עוד אמר הנאשם למתלוננת כי הוא מכיר "בנות כמוה אשר צריכות תשומת לב ואהבה, וזו לא בושה לדרוש את זה". לקריאה נוספת: בשלב זה, על פי כתב האישום, דלאל התקרב אל הנערה, ליטף אותה בשיערה, בכתפיה, נצמד אליה וחיכך את איבר מינו מעל בגדיה. בהמשך ליטף הנאשם את הנערה בישבנה. היא זזה לאחור ואמרה לנאשם כי מעשיו אינם נעימים לה, והוא הבטיח לה כי יתרחק ממנה ולא ייגע בה. מיד לאחר מכן, אמר דלאל כי הוא רוצה לעזור לה להעלות את הביטחון העצמי שלה, התקרב אליה בשנית, ליטף את גופה, התחכך בה, ונישק אותה על לחיה. היא שבה והדגישה כי מעשיו "אינם נעימים לה", אך הוא חזר על מעשיו.משחזר על מעשיו בפעם הרביעית, המתלוננת אמרה לנאשם כי היא חייבת ללכת, והוא נתן לה את מספר הטלפון הנייד שלו. על פי כתב האישום, דלאל אמר לה כי אם היא רוצה להיפגש פעם נוספת שתתקשר אליו. הוא הוסיף כי הוא יודע שתספר להוריה את שהתרחש, אולם הוא יגיד שלא קרה דבר. המקרה הנוסף שמיוחס בכתב האישום לדלאל התרחש לפני כשבוע. בין דלאל והנערה שעמדה במרכז האירוע התקיימה היכרות שטחית, והוא הציע לה להיכנס לפיצרייה לשיחה. הוא טען בפנייה כי הוא מזהה שהיא "חסרת ביטחון עצמי, וכי היא לא מממשת את הפוטנציאל שבה". משנכנסה, התיישבה הנערה על כיסא מאחורי דלפק ההגשה, בעוד שדלאל נעמד מולה, מעבר לדלפק.  עד מהרה השיחה גלשה לנושאים מיניים. על פי התיאורים בכתב האישום, כשהבחין דלאל במנורה שקנתה המתלוננת. "קנית מנורה לחבר שלך שיראה אותך כשאתם עושים אהבה", אמר וציין כי היא "רצה אחרי טיפשים". לאחר מכן אחז בראשה וקירב את פניה לעברו. המתלוננת אשר חשה אי נוחות ממעשיו של הנאשם הזיזה את ראשה. בהמשך השיחה אמר דלאל כי הוא יודע שהנערה רוצה שיעשה לה עיסוי, ושאל אותה מדוע היא לחוצה, וכי היא זקוקה לתשומת לב. הוא התקרב אליה מאחור, נצמד אליה, והחל לעסותה סמוך לחזה ולישבן. לאחר מכן אף התחכך בה. כתב האישום מייחס לו חזרה על מעשים אלה כמה פעמים, אף על פי שהמתלוננת טענה כי היא צריכה ללכת. "אני רואה שאת מתוחה ומתביישת, אז אני אעשה לך מסאז'", אמר. נוכח מעשיו החוזרים ונשנים של דלאל, התכווצה המתלוננת בכיסאה, והנאשם שאל אותה מדוע היא מתביישת ולא נינוחה. בשלב מסוים, בטרם לכתה של המתלוננת מהפיצרייה, אמר לה כי הוא מקווה שהיא לא תספר על האירוע.בבקשת המעצר עד לתום ההליכים שהוגשה על ידי עו"ד לילך כץ מהפרקליטות נכתב כי "פער גילאים משמעותי לצד נסיבות ביצוע המעשים מלמד על מסוכנותו המובהקת של הנאשם לכלל ציבור הנשים". עוד צויין כי דלאל נחקר באזהרה בגין המעשים שביצע לכאורה במתלוננת הראשונה, ולא היה בכך כדי להרתיעו מחזרה על מעשיו זמן קצר לאחר מכן. "הישנות מעשיו של המשיב, חרף העובדה שנחקר באזהרה, יש יסוד סביר להניח כי שחרורו יסכן את ביטחון הציבור".(עדכון ראשון 11:32)