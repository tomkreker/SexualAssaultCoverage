בהצהרת תובע נגד הבעל החשוד ברצח אשתו מיכל סלה נכתב כי הוא "רצח באכזריות מיוחדת את בת זוגתו לאחר התעללות פיזית ונפשית" ומעצרו הוארך ב-5 ימים. בבקשת המעצר צוין שהוא חשוד בכליאת שווא, מעשי סדום ומעשים מגונים כלפי בנות זוג לשעבר. עורך דינו: "לא עודכנו בחשדות" הצהרת תובע הוגשה היום (שישי) נגד אלירן מלול, החשוד ברצח אשתו מיכל סלה במוצא שבאזור ירושלים, לקראת הגשת כתב אישום נגדו. מעצרו הוארך בחמישה ימים עד ליום שלישי הקרוב. בבקשת המעצר צוין בנוסף לרצח סלה כי מלול חשוד גם בכליאת שווא, מעשי סדום ומעשים מגונים וזאת ככל הנראה כלפי בנות זוג לשעבר. עם זאת, ההצהרת התובע בשלב זה אינה כוללת בשלב זה את העבירות האלה. על פי ההצהרה התובע, מלול "רצח באכזריות מיוחדת את בת זוגתו לאחר התעללות פיזית ונפשית בה טרם". כמו כן, הוא חשוד בשיבוש מהלכי חקירה ומשפט.עו"ד עידן גמליאל אמר על חשדות החדשים כי "לראשונה נתקלתי בחשדות בתיאור העובדות בהצהרת התובע. לפני החקירה של אלירן המשטרה לא עדכנה אותנו שיש חשדות נוספים כפי שהם מחויבים, ובכל מקרה הצהרת התובע לא כללה את העבירות האלו". בתגובה להגשת הצהרת התובע, מסרה משפחתה של סלה כי "עם סיום החקירה הקשה מנשוא, אנו סמוכים ובטוחים כי יוגש כתב אישום החמור ביותר, שלא יאפשר לעולם לרוצח הנתעב לראות אור יום".על פי החשד, מלול בן ה-34 רצח את סלה בדקירות סכין בדירתם. לאחר מכן הוא פצע את עצמו באורח קשה והלך עם בתם בת השמונה חודשים לאחת השכנות, שהזעיקה עזרה. בהמשך, שוחרר מלול מבית החולים והועבר למתקן של שב"ס. מאז, הוא המשיך להתלונן על פצעיו ופונה למתקן הרפואי.לטענת המשטרה, מלול לא שיתף פעולה עם חוקריו. בדיון הקודם בהארכת מעצרו, ציין השופט כי "קיומו של חשד סביר אינו מוטל בספק וכך גם קיומה של עילת מעצר". לשאלת סנגורו, אמר נציג המשטרה בדיון כי בוצעו מעל מאה פעולות במסגרת החקירה.בחודש שעבר הורשו בני משפחתה של סלה להיכנס לדירתה. אחותה של מיכל, לילי בן עמי, אמרה כי "אם זה קרה למשפחה שלנו זה יכול לקרות בכל מקום, קרה לנו הקשה מכל. היא השאירה אחריה את הבת שלה בת שמונה חודשים, עדיין יונקת. האסון הזה חוצה מעמדות ואז זה קרה צריך לשים סימני שאלה מה המדיניות של המדינה איך עוצרים את האלימות הזו".(עדכון ראשון: 9:45)