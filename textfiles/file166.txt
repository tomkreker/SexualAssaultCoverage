אחרי עשרות דיונים בעניינה, החליט השופט שמלכה לייפר, שעצורה זה כשנה וחצי באשמת עבירות מין בנערות, תשוחרר למעצר בית. בשל בקשת המדינה הוחלט לעכב את השחרור עד ליום שישי. הארגון המלווה את הנפגעות הופתע מההחלטה: "מדובר באשה מסוכנת שעושה צחוק מבית המשפט" בית המשפט המחוזי בירושלים החליט היום (רביעי) לשחרר למעצר בית את מלכה לייפר, הנאשמת בעשרות עבירות מין בקטינות באוסטרליה. לייפר עצורה מזה כשנה וחצי במסגרת קידום הליך הסגרתה לאחר שעלו ראיות לכאורה שהיא מתחזה לסובלת מבעיות נפשיות, ובמהלך השנים התקיימו כבר עשרות דיונים בעניינה. בעקבות בקשת המדינה לעיכוב ביצוע להגשת ערעור, הוחלט לעכב את שחרורה עד ליום שישי.בשבוע שעבר החליטה השופטת מרים לומפ למנות פאנל מומחים כדי להכריע האם לייפר "מתחזה או חולת נפש". השופטת לומפ נימקה זאת בשל "פגמים רבים שעלו בחוות הדעת מטעם הפסיכיאטר המחוזי, שבין היתר התבססו על עובדות שגויות שהוצגו בפני הרופאים, והדבר השפיע על דעתם בטרם חוות הדעת". השופט רם וינוגרד התייחס היום להחלטה של לומפ וציין כי המסד (בסיס) העובדתי נחלש והמצב הנוכחי שונה מהותית כיום מזה שהוצג קודם לכן בפני בית המשפט.בנימוק לשחרורה הסביר היום השופט וינוגרד כי "המסקנה היא שקביעותיה של השופטת לומפ החלישו עד מאוד את המסד העובדתי עליו נשענת הבקשה לעיון חוזר שהוגשה ב-12 לפברואר 2018. אמנם לא ניתן לקבוע בשלב זה קביעה חד משמעית בסוגיית ההתחזות, שהרי עניין זה יוכרע רק לאחר קבלת חוות הדעת של הפאנל וייתכן שלאחר קיום הליכים נוספים". עם זאת, סייג השופט, "שעה שבוחנים את מצב הדברים באספקלריה של מקבילית הכוחות שבין עצומת הראיות, עצמת החשד והאפשרות לאיינו, הרי שהכף נוטה בשלב זה לשחרור לחלופת מעצר. בהינתן המצב הראייתי הנוכחי, השונה מהותית זה שהוצג לפני בית המשפט בדיונים הקודמים, אני מורה של שחרורה". בארגון JCW המלווה את הנפגעות, הופתעו לשמוע על שחרורה הצפוי של לייפר. "נדהמנו מההחלטה שהתקבלה לשלוח את עבריינית המין מלכה לייפר למעצר בית. מדובר באשה מסוכנת שעושה צחוק מבית המשפט. להזכירכם לייפר פגעה בתלמידות שלה באוסטרליה וחומקת מההעמדה לדין, כשלצערנו נחשד כי היא קבלה סיוע מסגן שר הבריאות של מדינת ישראל. ארגננו הביא חומרים ברורים המעידים על כך שהיא מנהלת אורח חיים תקין, וחוות דעת פסיכיאטריות רבות אוששו את טענתנו. אנו מצרים על החלטה זו וליבנו עם הנפגעות שדמן נשפך כבר שנים".לייפר הואשמה בביצוע עשרות עבירות מין בקטינות שלמדו בסמינר החרדי "עדת ישראל" במלבורן, שאותו ניהלה בשנים 2001 ועד 2008. היא נמלטה לישראל לפני שהועמדה לדין באוסטרליה. בתחילת 2014 ביקשה אוסטרליה מישראל את הסגרתה - מה שהחל מאבק משפטי שנמשך עד היום. במסגרת הדיונים, בדק את את לייפר פסיכיאטר מחוזי וקבע כי היא כשירה לעמוד לדין ולכן ניתן להסגירה. לפי ממצאי המשטרה, סגן שר הבריאות יעקב ליצמן, פנה אל הפסיכיאטר והבהיר לו כי מבחינתו דרושה חוות דעת שונה. בתוך מספר חודשים, אותו פסיכיאטר הוציא חוות דעת מנוגדת לחלוטין, שקובעת שלייפר לא כשירה לעמוד לדין ואינה ברת הסגרה.בהמשך ההליך נזקק בית המשפט לחוות דעת נוספת. אותו פסיכיאטר חש אי נוחות בשל התערבותו של ליצמן, והעביר את המשימה לסגנו. הסגן כתב חוות דעת שקבעה כי לייפר כשירה לעמוד לדין - ועל פי המשטרה זכה גם הוא לשיחה אישית מסגן השר, שהבהיר לו כי חוות הדעת אינה לרוחו. אחד הפסיכיאטרים שהעידו בתיק אמר לחוקרי המשטרה: "מה אתם רוצים ממני? אני פקיד. יושב מולי שר בכיר, אני יודע בדיוק מה מקומי ומה מקומו ומה נדרש ממני". לפני כחודש הודיעה המשטרה כי היא ממליצה להעמיד לדין את סגן שר הבריאות יעקב ליצמן בחשד שניסה להשפיע על חוות הדעת הפסיכיאטריות בעניינה של לייפר על מנת שלא תוסגר לאוסטרליה.(עדכון ראשון: 11:00)