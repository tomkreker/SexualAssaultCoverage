מזכיר מועצת גבעת זאב שכינה את מזכירת מבקר המועצה בשם גנאי וצילם אותה בניגוד לרצונה, ישלם לה פיצויים בגובה 60 אלף שקל. בית דין לעבודה קבע כי המזכיר, נגדו הושמעו גם תלונות נוספות, ייצר "אווירה עויינת בהקשר מיני". העובדת: "המסר  - עמדו על זכויותיכן" בית הדין האזורי לעבודה בירושלים פסק כי מזכיר מועצה שכינה את מזכירת מבקר המועצה "זנזונת" ישלם לה פיצויים בסך 60 אלף שקלים. המזכיר שמשמש גם גזבר המועצה המקומית גבעת זאב, אבנר דובדבני, חזר על הכינוי כמה פעמים בפניה של המתלוננת ותיעד אותה בניגוד לרצונה בטלפון הנייד שלו. סלע המחלוקת בדיון בבית הדין עסק בשאלה אם קריאה לעובדת בשם גנאי נחשבת להטרדה מינית. שופטת בית הדין לעבודה שרה שדיאור, שמצאה כי התנהגותו של דובדני חזרה על עצמה והייתה חמורה משום שהוא ממונה על המתלוננת, קבעה כי מדובר בהטרדה מינית והתנכלות לעובדת.  התובעת תיארה בתביעתה כי דובדבני הגיע ללשכת ראש המועצה, ובנוכחות מזכירת ראש המועצה דרש ממנה לעזוב, תוך שהעיר לה על צורת הישיבה שלה באופן סקסיסטי. לדבריה הוא אמרה לה: "יאללה עופי מפה" ואף הטיח בפניה את הכינוי "זנזונת". התובעת פרצה בבכי, יצאה מהלשכה כאשר דובדבני רץ אחריה וממשיך לכנות אותה זנזונת. התובעת אמרה לדובדבני כי עליו להתבייש באופן שבו דיבר אליה ובתגובה השיב לה, "סתמי את הפה יא זנזונת".אך לא מדובר במקרה היחיד לדברי המתלוננת. במקרה נוסף שהיא תיארה, כשלושה חודשים לאחר האירוע הגיעה התובעת ללשכת ראש המועצה, על מנת לאסוף מסמכים הנחוצים לעבודתה. דובדבני נכנס ללשכה ודרש ממנה לעזוב את המקום. התובעת ביקשה כי יניח לה ובתגובה המזכיר הוציא את מכשיר הטלפון שלו והחל לצלם אותה ללא הסכמתה. היא דרשה ממנו לחדול ובתגובה השיב לה דובדבני "יצאת פוטוגנית". בכתב התביעה הכחיש דובדבני כי כינה אותה בכינוי הגנאי וטען כי מדובר בהמצאה. כמו כן אמר כי כי מעולם לא צילם אותה, אלא העמיד פנים שצילם אותה, על מנת לגרום לה לשוב לעבודתה. אך בית הדין דחה טענות אלו וקבע כי מוטב היה לנתבע אם היה נמנע מלשוב על טענות אלו במסגרת סיכומיו, לאחר שנקבע כי הוא אכן קרא לתובעת "זנזוזנת" מספר פעמים וצילם אותה.עיקר הסוגיה שבית הדין נדרש להכריע בה, הייתה האם מבחינה משפטית מעשים אלו מהווים הטרדה מינית? בית הדין קיבל את חוות הדעת שהגישה ד"ר קמיר, לפיה התייחסות דובדבני לתובעת כ"זנזונת" היא התייחסות מבזה ומשפילה ביחס למינה ומיניותיה. על פי פסיקת בית הדין "ההתייחסות החוזרת במילה המתייחסת למיניות ולחוות הדעת, הוכיח עובדתית ומשפטית כי הנתבע הטריד מינית את התובעת". הנתבע דובדבני טען מצידו כי האמירה נבעה מהיעדר ריסון של הדיבור שלו, "אני מאשר שאני לא מדבר פוליטיקלי קורקט יש לי לפעמים בדיחות עם קונוטציה מינית". בעקבות כך קבע בית הדין, כי הנתבע לא עקבי בעדותו. נוסף על שני האירועים שתיארה התובעת, נמצא כי דובדבני שהיה אחראי על כוח האדם, מנע מהממונה על ההטרדות מיניות לצאת להשתלמויות. בעדותה אמרה כי שתי עובדות נוספות שסירבו להתראיין  לממונה על הטרדות מיניות, התלוננו על אמירות לא נאותות של דובדבני כלפיהן. בפסק הדין נכתב, "אף בסיכומיו הנתבע לא הבין ולא הפנים את חומרת מעשיו, טען כי התובעת גסת רוח, המרבה להשתמש בלשון ביבים ואינה נרתעת משיחות בעלות אופי מיני ממש. התובעת הרימה את הנטל והוכיחה הטרדה מינית, יצירת אווירה עויינת בהקשר מיני ולא רק כלפיה".בפסק הדין התייחסה השופטת לחוות הדעת של ד"ר קמיר, וקבעה כי צילום המתלוננת לצד ליווי הקריאות כי היא פוטוגנית הינה התנכלות, "מהקשר הדברים משתמע בסבירות גבוהה שהעובד צילם את העובדת כדי להפחידה ולאיים עליה שישלח את תמונתה כהוכחה להיותה 'זנזונת' לגורמים שאליהם התלוננה ו/או בתפוצה רחבה כלשהי. התנכלות היא התנהגות אסורה על פי החוק למניעת הטרדה מינית. מדרג הענישה הפלילי מעיד שהיא נתפסת כחמורה יותר מאשר הטרדה מינית, וזאת מכיוון שנועדה למנוע תלונה על הטרדה ולפגוע במי שכבר נפגעה מן ההטרדה עצמה. על סמך כל האמור אני סבורה שניתן לראות בצילום הכפוי של המתלוננת בנסיבות שבהן נעשה, התנכלות אסורה על פי חוק". התובעת הביעה אכזבה מכך שפסק הדין אמנם ניתן לזכותה, אך הפיצוי הנמוך שבו הנתבע חויב לא מכפר על הפגיעה הקשה שהסב לה. היא אמרה כי בנוסף לכך, "התאכזבתי לראות שבית הדין לא התייחס כלל לעובדה שהנתבע עדיין משמש עובד ציבור בכיר במועצה המקומית, מבלי שננקט נגדו מעולם כל הליך משמעתי, כאילו שהטרדה מינית במקום העבודה היא דבר של מה בכך". יחד עם זאת, הבהירה התובעת כי היא מקווה שתרמה לכך שהנתבע לא ימשיך להטריד ולפגוע בנשים אחרות שכפופות לו."הכינויים שהנתבע הטיח בי מול כולם הסבו לי תחושה כואבת של ביזוי וזלזול", הוסיפה המתלוננת. "כאימא מסורה, כרעייה נאמנה וכאישה מכובדת, שמכבדת את זולתה באשר הוא, לא ציפיתי שאדם שהקשר בנינו הוא מקצועי בלבד, ישלוף את הקלף הסקסיטי והבוטה כלפיי במסגרת העבודה, מקום שבו צריכים להיות כללים ונהלים מאוד ברורים לגבי ההתנהלות בין העובדים". היא הוסיפה כי "זה תפס אותי לא מוכנה, זיעזע אותי ולא ידעתי כיצד להגיב למילת הגנאי הנוראית הזאת. זה פגע בי מאוד.בפסק הדין נקבע לצערי שהנתבע כנראה הטריד עובדות מועצה נוספות מלבדי, אך הן כנראה לא אזרו את האומץ להתלונן או לצאת נגדו, כמו שאני עשיתי".עוד הוסיפה המתלוננת כי "המסר שלי אליהן, ואל כל יתר הנשים הוא - תעמדו על זכויותיכן. אין לאף אחד זכות לעשות בכן כרצונו, להטריד אתכן או לדבר אליכן בגסות, ולא משנה כמה הוא בכיר במקום העבודה". עורך דינה של המתלוננת אייל אבידן, אמר כי קביעת בית הדין שלפיה מנהל שמכנה עובדת "זנזונת" מבצע הטרדה מינית, היא אכן קביעה נכונה ומוצדקת. עם זאת, הדגיש עו"ד אבידן כי "סכום הפיצוי שפסק בית הדין אינו הולם כלל את חומרת הנסיבות של המקרה, ועל כך יש להצר, שכן, בידי בתי המשפט הכוח לסייע ליצור חברה טובה ומכבדת יותר באמצעות הרתעה".