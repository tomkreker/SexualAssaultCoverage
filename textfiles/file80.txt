התיק הסבוך מתבסס כמעט אך ורק על עדותה של הילדה, ולדברי מומחים זה עשוי לא להספיק כדי להשיג הרשעה. "דווקא בגלל שזה תיק מאוד קשה, אתה אמור לבוא ולחפש כל בדל ראיה", אמרו. על השלמות החקירה: "ייתכן שמנסים להציל את התיק, ואת יוקרתה של הפרקליטות הצבאית" פרשת אונס בת השבע בבנימין עוררה סערה ציבורית. ביום רביעי החליט בית הדין הצבאי בעופר להשאיר את הנאשם מחמוד קטוסה במעצר, בעוד שהפרקליטות הצבאית מבקשת לבצע השלמות. ככל שחולף הזמן מתגלים כשלים נוספים בתיק - המבוסס כמעט אך ורק על עדותה של הילדה. בעוד רבים בזירה הציבורית קוראים להתערבות גופי חקירה נוספים, מומחי משפט טוענים בשיחה עם וואלה! NEWS כי עצם ההתבססות על עדות הילדה אינו חריג - אך העריכו כי מדובר בתיק שיהיה קשה מאוד להשיג בו הרשעה. עו"ד ערן צלניקר, בעבר תובע משטרתי וכיום סנגור פלילי, אמר כי לרוב, הדבר נקבע בהתאם לדברי חוקר הילדים שגבה את העדות. "יש כתבי אישום כאלה, בוודאי אם ההתרשמות של חוקרת הילדים היא מספיק חזקה", הסביר. "כתבי אישום כמו זה מתבססים הרבה פעמים על חוות הדעת של חוקרת ילדים, אך יש צורך בראיות נוספות. על פי רוב בתיקים האלה, הפרקליטות מסתפקת בעדויות של הסביבה הקרובה בדבר המצב הנפשי של הקורבן בסמוך לאירוע. זו הנוסחה, וכל ראיה מעבר לזה היא בבחינת בונוס לתיק".לקריאה נוספת: ילדים עד גיל 14 נחקרים על ידי חוקר ילדים, שהוא עובד סוציאלי שעבר הכשרה מיוחדת. לעתים, בית המשפט מתיר לחוקר לעלות על דוכן העדים במקום הילד, ולכן יש חשיבות גדולה להתרשמותו. דווקא במקרה הזה, נחשף כי חוקרת הילדים העלתה ספקות לגבי מהימנות הזיהוי של הילדה את הנאשם. אלוף-משנה (מיל') אשר הלפרין, הסנגור הצבאי הראשי לשעבר, שלפני כן שימש במשך שנים תובע צבאי, הדגיש גם הוא את המורכבות הגדולה בתיק. "לא נכון להגיד שזה תיק חריג, אבל נכון להגיד שאלו תיקים מאוד קשים מעצם ההוויה שלהם", טען. הוא הפנה את הזרקור לכך שלפי הפרסומים הילדה לא עברה בדיקה רפואית בידי רופא משפטי, ולא נתפסו שני שותפים נוספים למעשה, שלפי עדותה לקחו בו חלק. "דווקא בגלל שזה תיק שאתה מבין מראש שהוא מאוד קשה, אתה אמור לבוא ולחפש כל בדל ראיה", הוסיף. "ברור שזה לא המקרה הרגיל ואז אתה חייב לנסות להשקיע מאמצים כדי לנסות להשיג ראיות מסביב".דבר שכן חריג, ועשוי להעיד על מצבו של התיק, הוא העובדה שאושרו השלמות חקירה לאחר שכבר הוגש כתב אישום. "זה דבר נדיר", אמר עו"ד צלניקר. "לדעתי מנסים להציל את התיק, וכפועל יוצא להציל את יוקרתה של הפרקליטות הצבאית. אני מקווה שהיוקרה של הפרקליטות הצבאית לא תגבר על החובה לבדוק את האמת ולהביא אותה בפני הציבור בפני ובית המשפט. אם הפרקליטות תשתכנע שהתשתית הראייתית שהיא מציגה לבית המשפט לוקה בחסר - היא חייבת להיות הגונה ואמיצה ולחזור מכתב האישום". הלפרין הציג עמדה מסויגת יותר. הוא התייחס לכך שהשלמות החקירה, לפחות ברמה הפורמלית, אמורות לבדוק מידע חדש שהגיע ועשוי לקשור את הנאשם מחמוד קטוסה לאירוע נוסף, ולמציאת שני השותפים שהזכירה הילדה בעדותה."לפחות ברמה הפורמלית, השלמות החקירה הן מדודות ומתבצעות בדיוק במקומות שמותר", הבהיר. "אם יש מידע מודיעיני חדש אז ברור שאפשר לעשות השלמות, והדבר השני מדבר על השלמות בהקשר של שני השותפים, שגם זה משהו שאתה חייב". עם זאת, הוא הוסיף כי "ברור שאם יימצאו ראיות נגד השותפים, זה יכול לשמש גם בתיק שלו". בהקשר זה אמר צלניקר כי השלמות החקירה בנוגע למידע החדש, שכביכול עוסק במקרה נוסף, שאינו קשור לאונס בת השבע, "יכולות לחזק את האירוע הראשון, אבל אם הראיות לגבי האירוע הראשון אינן משכנעות מספיק, אז זה לא יעזור. זה לא מה שיציל את התיק הראשון".