גורמים במשטרה ובפרקליטות אומרים שפרשת האונס של בת ה-7 על ידי פלסטיני שעבד בבית ספרה לא מתבססת על ראיות פורנזיות, אלא על עדותה ובדיקת הפוליגרף שבה הוא נמצא דובר שקר. מהתלונה לא ניתן לדעת מה המועד המדויק של המעשה, כשהזמן שחלף וגילה הצעיר מעלים קשיים נוספים בית המשפט הצבאי בעופר ידון מחר (רביעי) בבקשה למעצר עד תום ההליכים של מחמוד קטוסה, הנאשם באונס ילדה בת שבע בהתנחלות בבנימין. לפי כתב האישום, קטוסה, שעבד בבית הספר שבו הילדה לומדת, לקח אותה בכוח לדירה הנמצאת ליד המוסד החינוכי. שם הוא אנס אותה בעזרת מעורבים נוספים, שזהותם לא ידועה. קטוסה, תושב דיר קדיס בן 46, מכחיש את המיוחס לו ועורך דינו מעלה שורת קשיים בתיק. לבקשתו, הוחלט להקדים את הדיון בבקשה למעצר עד תום ההליכים. הוא נעצר בתחילת חודש שעבר וביום ראשון האחרון הוגש נגדו כתב אישום חמור. גורמים בפרקליטות הצבאית אמרו כי הם הופתעו מהפרסום על כתב האישום על ידי המשטרה בתיק, שעד כה חקירתו התנהלה מתחת לרדאר. לקריאה נוספת: הפרשה עוררה תגובות רבות מצד פוליטיקאים וברשתות החברתיות, בשל היותו פלסטיני. ראש הממשלה בנימין נתניהו התייחס באופן חריג למקרה אונס ואמר: "האונס המזעזע של ילדה קטנה מטלטל את לב כולנו. אני מבקש לחזק את המשפחה. על בתי המשפט למצות את מלא חומרת הדין עם כל מי שאחראי למעשה הנורא הזה". אף על פי שכתב האישום אינו מזכיר מניע לאומני, ובמשטרה אומרים במפורש כי מדובר באירוע פלילי, העלה השר לביטחון הפנים גלעד ארדן דרישה לחקור את האירוע כלאומני ולערב את השב"כ. "לא משנה מה יגיד האנס המתועב לגבי הרקע ולגבי הנסיבות - אירוע כזה חייב גם להיחקר כאירוע לאומני",  אמש. חבר הכנסת אביגדור ליברמן אף  קבע כי "זה לא פדופיליה, אלא טרור נטו, מהחמורים ביותר ששמעתי עליהם בשנים האחרונות. זה היה פיגוע מתוכנן היטב בילדה קטנה, תמימה וחסרת ישע". הוא הוסיף כי יש "לדרוש גזר דין מוות על המחבל הנתעב". המקרה הגיע לידיעת המשטרה באמצע חודש אפריל, אז פנו בני המשפחה עם הילדה לתחנה בהתנחלות והגישו תלונה. במשטרה מעריכים כי האונס בוצע בתחילת אותו חודש, אולם בכתב האישום נכתב כי העבירה בוצעה בין החודשים פברואר לאפריל או במועד סמוך להם. בשל חלוף הזמן וגילה הצעיר, אומרים במשטרה כי לא היה ניתן לערוך בדיקות שיסייעו בפענוח התיק.  גורם במשטרה המעורה בתיק אומר כי היה מדובר בחקירה מאוד מורכבת לאור חוסר הבנת האירוע בגיל זה, וכן משום שהיא לא ידעה להצביע על התוקף שלה. כשבועיים אחרי כן, הצביעה הילדה על קטוסה בעת שהייתה בבית הספר - והוא נעצר. עם זאת, עלו קשיים לגבי מיקום המעשה. לפי אותו גורם המעורה בחקירה, לאחר שהגיע אדם שהעסיק את קטוסה לתשאול בנוגע למעצרו, התברר שהוא עבד בדירה נוספת בשיפוצים. אותו גורם אומר כי תיאור הילדה של פריטים בזירה תואם את אותה הדירה, אך בשל גילה הוחלט שלא להביא אותה אליה. לפי גורמים במשטרה ובפרקליטות, לא נמצאו כל ראיות פורנזיות והתיק מתבסס על עדות הילדה והזיהוי לצד בדיקת פוליגרף אחת שבה נמצא דובר שקר.עורך דינו של קטוסה, דרוויש נאשף, סבור כי נעשה פה עוול ומעלה בטענותיו קשיים וחורים בתיק. הוא מסביר כי קטוסה הציג אליבי שאומת כשנשאל היכן היה באחד הימים, ואז לדבריו החלו במשטרה לשאול על מועדים נוספים. שכן, מהתלונה לא ניתן לדעת את המועד המדויק. לטענתו בוצעה בדיקת פוליגרף נוספת שבה נמצא מרשו דובר אמת. בכל אופן, בדיקת פוליגרף לא נחשב לראיה קבילה. כמו כן, מתייחס דרוויש  לכך שקטוסה מואשם כי גרר את הילדה מבית הספר ועד לבית המרוחק כ-15 דקות הליכה. "האם יעלה על הדעת שבעל חזות ערבית באמצע רחוב ייצא עם הילדה ויגרור אותה בכוח ברחובות הומים אדם, במשך כ-15 דקות? זה לא מקום נידח, ולקח אותה לבניין מגורים לדירה. איך יכול להיות שיעבור את כל המסלול הזה?", הוא שואל. לצד זאת, מגיב עורך הדין לטענות המשטרה בדבר המהימנות. לדבריו, חוקרת הילדים ציינה כי לא ניתן לקבוע מהימנות בנוגע לזיהוי וייתכן שהושפעה מתשאול שעברה בביתה. כמו כן, הוא אומר כי מאז שהחל לייצג את קטוסה לא הפסיק "לקבל שיחות טלפון ממתיישבים, אנשים בני המקום שמכירים אותו, יהודים, מתקשרים ואומרים שזה לא יכול להיות".