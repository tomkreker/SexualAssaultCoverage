צוות מד"א העניק טיפול לנער ופינה אותו תוך כדי פעולת החייאה לבית החולים רמב"ם בחיפה, שם נאלצו לקבוע את מותו. מאוחר יותר, בן שלוש נהרג מפגיעת משאית בכפר ברא. "הנער שכב במרכז הכביש כשהוא מחוסר הכרה ללא דופק וללא נשימה", תיארו החובשים ילד בן 12 נהרג היום (שישי) מפגיעת רכב בדרך עכו בקריית מוצקין. צוות מד"א שהגיע למקום, העניק לו טיפול רפואי ופינה אותו, תוך כדי פעולות החייאה, לבית החולים רמב"ם במצב אנוש, שם נאלצו לקבוע את מותו.חובשי רפואת חירום על אופנועי מד"א גיל פשה ונתן שחר, סיפרו: "כשהגענו למקום ראינו נער כבן 13 שוכב במרכז הכביש כשהוא מחוסר הכרה, ללא דופק וללא נשימה, עם פגיעה רב מערכתית. התחלנו מיד בביצוע פעולות החייאה, ופינינו אותו בניידת טיפול נמרץ לבית החולים כשמצבו אנוש".מאוחר יותר, פעוט בן שלוש, מוחמד איאס ריאן, נהרג מפגיעת משאית בכפר ברא שבמרכז הארץ. צוות מד"א שהגיע למקום העניק לו טיפול רפואי וביצע פעולות החייאה, אך לבסוף נאלץ לקבוע את מותו. המשטרה פתחה בחקירה ונסיבות התאונה נבדקות. חובשים בכירים במד"א רוני סימסולו ומוחמד עאסי, סיפרו: "הפעוט שכב על הרצפה כשהוא מחוסר הכרה, עם חבלת ראש קשה. ביצענו בדיקות רפואיות, אך הוא היה ללא סימני חיים ולא נותר לנו אלא לקבוע את מותו".מוקדם יותר, גבר בן 30 נפצע באורח קשה בתאונת דרכים בכביש 40 מצומת גורל לצפון. בתאונה נפצעו גם צעירה בת 19 ושני צעירים בני 20 ו-18 באורח בינוני, ואישה בת 46 באורח קל. צוות מד"א העניקו להם טיפול רפואי ופינו אותם לבית החולים סורוקה בבאר שבע. לפי נתוני ארגון "בטרם" לבטיחות ילדים, בעשור האחרון נהרגו 600 ילדים בתאונות דרכים, מתוכם 169 כהולכי רגל. עד כה, בשנת 2019 נהרגו 63 ילדים בתאונות דרכים, מתוכם 20 כהולכי רגל. לשם השוואה, בשנת 2018 נהרגו 48 ילדים בתאונות דרכים, מתוכם 15 כהולכי רגל.מנכ"לית הארגון אורלי סילבינגר אמרה כי "הלב מתרסק עם שני ילדים שאיבדו בתוך שעה את חייהם בתאונות שונות. שנת 2019 עוד לא הסתיימה וכבר אנחנו רואים בבירור עלייה בתמותת ילדים בתאונות דרכים. ילדים הם אוכלוסייה פגיעה במיוחד כהולכי רגל, וזוהי אחריות המבוגרים והנהגים לדאוג לבטיחותם, לנהוג בזהירות יתרה בסביבת ילדים ולהיות ערניים למתרחש ללא הסחות דעת. אני קוראת לנהגים ולהורים כאחד, אל תגידו לי זה לא יקרה - נקטו בכל אמצעי הבטיחות כדי למנוע את המקרה הבא".(עדכון ראשון, 13:01)