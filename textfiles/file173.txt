השלושה בני 27-29 נאשמים באונס קבוצתי של צעירה בת 20 ביישוב בגליל העליון בעת שהייתה בגילופין תוך שהם משדלים אותה למעשים וחרף התנגדותה בשל כאבים. במקביל מבקשת פרקליטות מחוז צפון את הארכת מעצרם עד תום ההליכים המשפטיים נגדם בבית המשפט המחוזי בנצרת הוגש היום (חמישי) כתב אישום כנגד שלושה תושבי הגליל העליון, בני 27-29, בגין אונס קבוצתי של צעירה בת 20. על פי כתב האישום שהותר לפרסום רק באופן חלקי, הם פגשו את הצעירה בפאב מקומי ביישוב בגליל העליון, הבחינו שהיא שיכורה, עקבו אחריה וארבו לה, וביצעו את זממם תוך שניצלו את העובדה שהיתה בגילופין. במקביל להגשת כתב האישום, מבקשת פרקליטות מחוז צפון את הארכת מעצרם עד תום ההליכים המשפטיים כנגדם. הדיון בבית המשפט נערך בדלתיים סגורות.כתב האישום מייחס לשלושה עבירות של אונס קבוצתי, מעשי סדום, בעילה שלא בהסכמה חופשית, בעילה בנוכחות אחר, שיבוש מהלכי משפט ועבירות נוספות. אחד מהצעירים הנאשמים הקליט את הצעירה תוך כדי המעשים. מההקלטה עלה כי האונס הקבוצתי התרחש חרף התנגדותה והעובדה שסבלה מכאבים. השלושה, ממושב מרגליות, ממושב משמר הירדן וצעיר שלישי שאינו חי בישראל, שידלו אותה לאשר כי הסכימה למעשים. בגין הקלטה זו מואשמים השלושה גם בפגיעה בפרטיות. המקרה הקשה המקרה התרחש לפני שלושה שבועות בישוב בגליל העליון. שלושת הנאשמים והצעירה בילו בפאב מקומי ביישוב. במהלך הערב הצעירה שתתה לשוכרה והלכה לדירתה. על פי כתב האישום, אחד הנאשמים הבחין בצעירה הולכת מהפאב והצטרף אליה. כשהגיעו לדירתה הוא שלח הודעת ווטסאפ לאחד מחבריו ובה כתב לו שיגיע לדירה שבה שהה עם הצעירה. כשזה בא, התחילו השניים לאנוס אותה, תוך שהם מנצלים את העובדה כי היתה שיכורה ובמצב שלא הייתה יכולה לגלות הסכמה חופשית. אחד מהם החל להקליט את המתרחש וביקש ממנה לומר שהיא מסכימה לקיום יחסי המין. עורכי דינם של שניים מהנאשמים, דוד וגליל שפיגל ועורכי הדין שאדי סרוג'י ותמי אולמן, טענו כי מההקלטה עלה שהצעירה הסכימה, בעוד שהתביעה טענה שמדובר בניצול מצבה המעורפל של המתלוננת. באחד מדיוני הארכת המעצר של השלושה שנערכו בבית משפט השלום בקרית שמונה אמר השופט מורן מרגלית על הנשמע בקלטת: "המתלוננת נשמעת מבולבלת ומגלה חוסר הסכמה לקיום יחסי מין". בשלב מסוים שלח אחד הנאשמים את ההקלטה לנוספים והזמין אותם להגיע לדירה. למקום הגיע חבר נוסף שלהם ואנס גם הוא את הצעירה. סניגוריו, עורכי הדין משה גלעד ורינת גלעד, טענו כי הנאשם אכן היה בדירה אבל לא קיים עם המתלוננת יחסי מין.לבקשתם של עורכי הדין המייצגים את החשודים נאסר בינתיים לפרסם את שמותיהם אולם בהתייעצות התביעה עם פרקליטת מחוז צפון במשרד המשפטים התברר כי גם היא סבורה כעמדת וואלה!NEWS כי אין למדינה התנגדות לפרסום. השופטת אילונה לינדנשטראוס תחליט בעניין בדיון קרוב.