סגן שר הבריאות נחקר במסגרת החשדות נגדו בשני מקרים שבהם ניסה להשפיע בכתיבת חוות דעת לטובת עבריינים כדי להתחמק מעונש. בחקירתו הראשונה נחקר חשד שפעל למנוע הסגרה של חשודה בפדופיליה לאוסטרליה. לשכתו: "אין כל שחר לחשדות ולהכפשות נגדו" סגן שר הבריאות וחבר הכנסת יעקב ליצמן נחקר היום (שני) בפעם השנייה במסגרת חשדות נוספים של המשטרה נגדו לפלילים בהן עבירות מתחום טוהר המידות. בהודעת המשטרה נמסר כי החקירה מתנהלת בליווי פרקליטות מחוז ירושלים ובאישור פרקליט המדינה. מלשכתו של ליצמן אישרו את הפרטים ונמסר כי "הח"כ השיב לכל שאלות חוקרי המשטרה בנושאים הקשורים לסיוע שניתן לפניות ציבור". בלשכה הבהירו כי "בניגוד מוחלט לפרסומים השונים, ולמרות מסכת התחקירים והכתבות נגד ליצמן בגין הנהגת מדיניות 'דלת פתוחה' לפניות ציבור מכלל האוכלוסיות, אנו בטוחים שאין כל שחר לחשדות, להדלפות ולהכפשות כלפי ליצמן".עוד בנושא:  עוד נמסר כי "סגן השר מקפיד בזהירות יתירה שלא להתערב בעמדת גורמי המקצוע, והורה להם לפעול אך ורק לפי החוק, ללא כל הפעלת לחצים או איום. יושרו הציבורי ועשייתו העצומה של סגן השר ליצמן לקידום מערכת הבריאות, בייחוד בתחום פניות ציבור מכל האוכלוסיות, מוכרות וידועות לכל, תוך הקפדה מדוקדקת לשמירת החוק, וכך יימשך גם בעתיד".במשטרה חוקרים חשד לפיו ליצמן התערב למניעת הסגרתה של חשודה בפדופיליה לאוסטרליה. בנוסף בחקירתו השנייה חוקרי יאח"ה (היחידה הארצית לחקירות הונאה) בדקו אם סגן השר ליצמן התערב בשני מקרים נוספים לפחות, שבהם ניסה לכאורה להשפיע על כתיבת חוות דעת לטובת עבריינים כדי להתחמק מעונש. על פי החשד, באחד מהמקרים ניסה סגן השר להשפיע על כתיבת חוות דעת רפואית לטובת עציר כדי שישחרר בשחרור מוקדם מבית הכלא.בלשכתו של סגן שר הבריאות הוסיפו כי "יוזכר, במאי 2013 גם נחקר ליצמן בחשד שהורה לגורמי רפואה לפעול בניגוד לעמדתם כביכול, ובתוך זמן קצר הבינו רשויות החוק שלא נפל כל פגם במעשיו והתיק נסגר. יש לדחות ניסיון מצד גורמים אינטרסנטיים בשיתוף כלי תקשורת מסויימים, להפוך את נוהג פניות הציבור לעזרה ללשכת ליצמן - לעבירה על החוק. ההיפך הוא הנכון. אנו רואים זאת כזכות וכחובה, לסייע חוקית ולפי הנוהל בלבד, לכל מי שפונה ללשכתנו בנושאי רפואה, בדגש על כל מי שפונה, ללא הבדל דת, גזע וקהילה. זאת בניגוד מוחלט לנטען כביכול על העדפות למקורבים ומטופלים חרדים".