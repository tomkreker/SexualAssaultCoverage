שטייף, עיתונאית גלי צה"ל, תפצה את זהבי לאחר שטענה שהטריד מינית. שדרן הרדיו הגיש נגדה תביעת לשון הרע בשל הפרסום, ובית משפט השלום בתל אביב החליט לקבל את התביעה. זהבי בריאיון הבוקר: "יש שופטות בתל אביב. שטייף היא שקרנית, לא אמינה" עיתונאית גלי צה"ל הדס שטייף תפצה את איש התקשורת נתן זהבי ב-390 אלף שקלים, לאחר שטענה שהטריד מינית. זהבי הגיש נגד שטייף תביעת לשון הרע בשל הפרסום, והיום (ראשון) החליטה שופטת בית משפט השלום בתל אביב, אושרי פרוסט פרנקל, לקבלה.כתבתה של שטייף פורסמה בנובמבר 2017, ובעקבותיה הגיש זהבי תביעה בסך 1.8 מיליון שקלים - כלומר, פיצוי של 140 אלף שקל עבור כל אחד מ-13 הפרסומים של שטייף נגדו. בנוסף, דרשו עורכי דינו כי שטייף תתנצל - הצעה שדחתה גם במהלך המשפט. היום קבעה השופטת פרוסט-פרנקל כי כל אחד מהפרסומים מהווה לשון הרע, ופסקה את הפיצוי הגבוה.עוד באותו נושא היום, לאחר הקראת פסק הדין, צייצה שטייף בטוויטר: "יצאתי באמצע הקראה של זהבי נגד שטייף. שבע עדות הגיעו. מדם לבן סיפרו את סיפורן... השופטת כנראה לא היתה בדיונים ... אני עדיין בשוק. טרם הסתיים. זה שצעירות באות ומספרות מה קרה להן... זה לא נחשב אמת דיברתי... ההמשך יבוא", כתבה. בציוץ אחר כינתה את פסק הדין " סטירה מצלצלת ל-metoo", והוסיפה: "עוד לא נאמרה המילה האחרונה. והצדק ינצח".זהבי הגיב לפסק הדין בראיון לתוכנית קלמן-ליברמן בתאגיד. "יש שופטות בתל אביב", אמר. "שטייף היא שקרנית, לא אמינה, ואני מקווה שגלי צה"ל ימצאו את הזמן הנכון להיפרד ממנה במסיבה באולפני גלי צה"ל. אני שם את הפרשה הזאת מאחוריי, ולא מאחל לאף אחד לעבור מה שאני עברתי. בכל הפרסומים שהיא פרסמה, היא לא פנתה אליי פעם אחת לקבלת תגובה". מגל"צ נמסר הבוקר בתגובה כי "חרף עדויות שלא נסתרו, מפיהן של לא פחות משבע נשים שטענו כי זהבי תקף אותן מינית בנסיבות שונות, תביעתו של נתן זהבי כנגד כתבת הפלילים של גלי צה"ל הדס שטייף התקבלה בחלקה - פרקליטות המדינה תשקול להגיש ערעור". בגלי צה"ל מסרו כי במסגרת ההליך העידו שבע נשים שתמכו בפרסומים, וטענת ההגנה של הנתבעת "אמת דיברתי", שהייתה מבוססת על עדויות רבות שנאספו על ידה, לא הופרכה. עוד הוסיפו כי "במסגרת ההליך איגוד מרכזי הסיוע לנפגעי ונפגעות תקיפה מינית גיבה את העבודה העיתונאית של הנתבעת והגיש בקשה להצטרף להליך כ'ידיד בית המשפט', במטרה לפרוש בפני בית המשפט זווית ראיה רחבה יותר לתופעת ההטרדות המיניות, ולתנועת ME TOO שהעלתה לסדר היום הציבורי את התופעה והיקפה". אורית סוליציאנו, מנכ"לית איגוד מרכזי הסיוע לנפגעות ולנפגעי תקיפה מינית אמרה בעקבות ההחלטה כי "פסק הדין המביש בתביעה של זהבי מוטעה ומסוכן. אנחנו קוראות לפרקליטות להודיע מיידית על הגשת ערעור בתיק, ומצפות מבית המשפט להתנער מהקביעות הבלתי נתפסות שהושמעו בו היום". לדבריה, "אישה שהגיעה לבר ושתתה צריכה לצפות את זה, מי שעלתה עם אדם לדירתו הזמינה את זה, עדות על פגיעה מינית היא לכל היותר 'חיזור כושל'. ההחלטה שהתפרסמה היום שזורה לכל אורכה באמירות מכוערות וסטריאוטופיות שמחזירות את המאבק בפגיעה מינית עשרות שנים לאחור. שש נשים שונות עלו לדוכן העדים וסיפרו לבית המשפט מדם ליבן על מה שאירע להן. הדפוס שעולה מהעדויות הקשות ברור. אבל פסק הדין בוחר להתעלם מהתמונה הכוללת, וגרוע מכך: להטיל דופי ולהפנות אצבע מאשימה דווקא כלפי הנפגעות". עוד הוסיפה כי "אנו חיות בתקופה שבה נפגעות ונפגעי תקיפה מינית בכל רחבי העולם זוכים לראשונה בקול. אבל השופטת פרוסט בוחרת לאלץ אותן לחזור ולשתוק. זאת פגיעה קטלנית בחופש הביטוי של נפגעות ונפגעים. פסק הדין המסוכן הזה חייב להתהפך. ובאשר למעשיו של מר זהבי - יכיר הציבור את העדויות, וישפוט".(עדכון ראשון: 9:58)