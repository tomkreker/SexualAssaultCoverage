החשוד הסתובב במשך שעות בקרבת מוסדות חינוך בבת ים, תושאל על ידי שוטר ושוחרר. הוא הספיק לתקוף ילדה ולבצע בעצמו מעשה מגונה בפומבי. רק בהמשך התברר כי הוא עבריין מין מסוכן שחל עליו איסור להימצא בקרבת ילדים והוא נעצר. משטרת ישראל: ככל הנראה מדובר בתקלה עבריין מין בפיקוח תקף אתמול (שני) ילדים בבת ים ונעצר רק שעות מאוחר יותר. החשוד הסתובב סמוך למוסדות חינוך בעיר כשהוא תחת השפעת אלכוהול, כוח שיטור שהוזעק למקום תשאל אותו ושחרר אותו, ורק לאחר מכן התברר כי הוא עבריין מין מסוכן שחל עליו איסור להימצא בקרבת ילדים. עד שנעצר, התנפל החשוד על ילדה וניסה למשוך אותה כדי לבצע בה עבירת מין. במקרה אחר כפה את עצמו בחיבוק על שתי ילדות אחרות, ובנוסף ביצע בעצמו מעשה מגונה בפומבי. רק לאחר שראש עיריית בת ים צביקה ברוט פרסם פוסט בו קרא לציבור להיזהר, הבינו במשטרה את גודל המחדל והצליחו לאתרו בעקבות קריאות של אזרחים. החשוד, דימיטרי רובני, הובא היום לבית המשפט בתל אביב, שם סיפר חוקר המשטרה רס"פ ליאור סולומון על הפרשה. "מדובר באירוע שהתחיל בשעה שבע בבוקר, כאשר החשוד הסתובב ליד גן ילדים ובגילופין", אמר החוקר. "כנראה עקב תקלה, הסייר שבדק אותו לא מצא אינדיקציה על כך שהחשוד מפוקח מין ואסור לו לשהות במקומות אלה, בפרט כאשר הוא בגילופין".לדבריו, "החשוד הורחק מהמקום ורק לאחר מכן השוטר קיבל את האינדיקציה כי האדם ששחרר הוא עבריין מין בפיקוח. כוחות משטרה ניסו לאתרו, אך ללא הצלחה. כשעה וחצי לאחר מכן התקבל דיווח על חשוד שהגיע לבית ספר ושם חשף את איבר מינו בפני ילדים. כשעתיים לאחר מכן התקבל דיווח נוסף על ניסיון חטיפת ילדה, הייתה בדרכה לאמה".סולומון הוסיף כי "בשעות הצהריים אתמול קיבלנו תלונה נוספת על החשוד שהתקרב לקבוצה של בנות, ומבקש מהן להושיט יד. אחת הילדות הושיטה יד, הוא תפס אותה אבל היא הצליחה להשתחרר ולברוח לתוך בית הספר". למרות חומרת המעשים התקשתה המשטרה לאתר את החשוד שהסתובב חופשי ברחבי העיר בת ים. הלחץ שהפעיל ראש העירייה הוביל לתפיסתו. בית המשפט האריך היום את מעצרו של החשוד בשלושה ימים. כעת, יידרשו במשטרה לחקור את המחדל של משטרת מרחב איילון - כיצד שחררו עבריין מין מסוכן שמיד לאחר מכן כבר ניסה לתקוף ולחטוף ילדים. ממשטרת ישראל נמסר בתגובה כי "מדי יום מתקבלים במשטרה אלפי דיווחים שונים ומגוונים, מרביתם אודות התנהגות של אדם שאינה עולה לכדי עבירה פלילית. אתמול, התקבל דיווח דומה אודות אדם השרוי בגילופין ובעקבותיו הוזעקה למקום ניידת משטרה. לאחר שהשוטר נוכח כי האיש לא עבר על החוק במעשיו עד לנקודת הזמן הזו - הוא הורחק מהמקום. בהמשך היום ולאחר שהתקבל דיווח במוקד 100 אודות אדם חשוד שביצע עבירה של מעשה מגונה בפומבי הרחק משם בעיר בת ים, שוטרים פתחו בסריקות נרחבות ותוך זמן קצר נעצר החשוד. החשוד נחקר בגין מעורבותו באירועים והיום בית המשפט נעתר לבקשת המשטרה והאריך את מעצרו. החקירה בעניינו נמשכת".