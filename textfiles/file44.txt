סנגוריה של קצינת המשטרה שנטען כי ניהלה מערכת יחסים קרובה עם המפכ"ל דנינו דרשו מנציב הביקורת על הפרקליטות להתנצל בפניה. עורכי הדין קבלו על כך שרוזן לא שמע את גרסתה של צ' במסגרת בדיקת החשדות. "מצייר את מרשתנו כאישה מופקרת שפילסה את דרכה דרך מיטתם של בכירים" "מסקנותיך מתבססות על מכתבים אנונימיים שכוללים רכילות משרדית זולה. למרבה הצער, האמור במכתבים אלה קיבל במכתבך תוקף של ממצאי עובדה" - כך כתבה היום (שני) קצינת המשטרה המכונה צ' לנציב הביקורת על הפרקליטות, דוד רוזן. זאת לאחר שאתמול קבע האחרון כי מח"ש וצמרת הפרקליטות חסמו בדיקה של חשדות בנוגע ליחסים בינה ובין המפכ"ל לשעבר יוחנן דנינו.רוזן ציין בדוח שלו כי הפרשה החלה משלושה מכתבים אנונימיים שהגיעו לאגף כוח האדם במשטרה בשנת 2015, וסיפרו על אווירת כאוס ששררה אז בחטיבת המודיעין. במכתבים נטען כי מקורו של הכאוס הוא מערכת יחסים פסולה שנוהלה, בהסכמה, בין ראש החטיבה נ' לבין מי שמונתה להיות העוזרת שלו - צ'. בשניים מהמכתבים, נטען כי צ' ניהלה מערכת יחסים אישית וקרובה גם עם המפכ"ל דנינו. עוד בוואלה! NEWS מי שפנה לרוזן בעניין הוא ניצב בדימוס יעקב בורובסקי. אתמול השיב לו הנציב כי מצא שפרקליט המדינה שי ניצן, ראש מח"ש לשעבר, אורי כרמל, ואף היועץ המשפטי לממשלה לשעבר יהודה וינשטיין, החליטו לפתוח בבדיקה משמעתית שנגעה למערכת היחסים בין צ' וראש חטיבת המודיעין לשעבר, נ', אולם התעלמו מהטענות למערכת יחסים בינה לבין דנינו.במכתב ששלחו היום לרוזן סנגוריה של צ', עורכי הדין ז'ק חן, מיכל רוזן-עוזר ותאיר בן שושן, הם כותבים כי הדוח של רוזן "מצייר את מרשתנו כאישה מופקרת שפילסה את דרכה דרך מיטתם של קצינים בכירים במשטרה. אין מופרך ושקרי מדברים אלה". הם מוסיפים כי גם בהליך המשמעתי המתנהל בימים אלו נגד נ' ו-צ' לא מיוחסת להם מערכת יחסים אסורה "מהסוג הנטען במכתבים האנונימיים, ונרמז לכל אורך מכתבך".סנגוריה של צ' קובלים על כך שרוזן לא זימן את צ' ושמע אותה במסגרת הבדיקה שלו. לו היה עושה זאת, הם אומרים, היה מגלה כי "אין שחר לטענה בדבר מערכת יחסים 'מיוחדת' שהתקיימה כביכול בינה לבין רב-ניצב דנינו, או בינה לבין תת-ניצב נ'". הם דורשים כי רוזן יודיע שהוא חוזר בו מהאמור במכתבו ויתנצל בפני צ'. העתקים מהמכתב נשלחו גם לפרקליט המדינה וליועץ המשפטי לממשלה אביחי מנדלבליט.