המשפחות שהגישו את הערעור נגד המדינה והסוכנות היהודית הביעו שביעות רצון על החלטת העליון, בגין "הכרה בדפוס הפעולה המטריד". לדבריהן "יש בהחלטה אמירות דרמטיות", אך הן הביעו חשש מגרירת רגליים. "זה עוד לא סוף פסוק" משפחות ילדי תימן שערערו נגד מדינת ישראל והסוכנות היהודית הביעו שביעות רצון מקבלת הערעור אתמול (שלישי) בידי בית המשפט העליון בתביעותיהן נגד המדינה והסוכנות היהודית בגין היעלמות ילדיהן. רפי שובלי מפורום צל אחי, המייצג את המשפחות שהגישו את הערעור לעליון, אמר כי ההחלטה בעצם מעידה על קבלת הערעור במלואו. "התביעה הזאת מייצגת 11 משפחות מתוך קבוצה של 80, שפנו למדינה, שמדינה ענתה להם שהיא לא יודעת מה קרה לילד שלהם, אחרי שהוא היה באחריותה", נימק.שובלי הסביר כי "הנתבעות זה המדינה והסוכנות, הן היו אחראיות על המתקנים שבהם הילדים נעלמו, מדובר בילדים שנחשבים לנעדרים והמדינה לא הצליחה להוכיח מה עלה בגורלם". הוא הוסיף כי "מתוך 11 המשפחות נשארו חמש אימהות, ביתר התיקים התובעים הם האחים של הנעדרים". "הפרקליטות ביקשה להגדיל את האגרה באופן שיקשה על המשפחות לערער, כדי שהן יגישו 11 תביעות נפרדות", אמר שובלי. "היום בית המשפט הגיש את הפסיקה וקצת הלך מעבר, יש פה אמירות נורמטיביות שהשופטים בחרו לכלול בפסק הדין, אנחנו פרסמנו את האמירות בדף הפייסבוק 'פורום צל אחי'". בהחלטת בית המשפט העליון נכתב כי ישנם "חשדות מטרידים באשר לדפוס פעולה אחד מצד המשיבות, אשר עשוי להקים את זכותם של המערערים לסעד בסופו של ההליך". במסגרת התביעה, התובעים דרשו פיצויים בגין הנזקים הנפשיים שנגרמו להם כשנעלמו ילדיהם ואחיהם מבתי התינוקות במחנות העולים. העליון קיבל את הערעור, לאחר שבית המשפט המחוזי דחה בחודש פברואר האחרון את התביעה על הסף וקבע כי מדובר באירועים שונים ונפרדים ולכן יש להגיש תביעות נפרדות. "מעשיהם ומחדליהם של פקידי המדינה מעוררות חשדות מטרידים באשר לדפוס פעולה אחד מצד המשיבות", נכתב בהחלטת בית המשפט. "אנחנו מרוצים מההחלטה הזאת, אבל צריך לזכור שההליך עדיין צריך להתנהל, זה לא סוף פסוק", בירך שובלי."מדובר בהחלטה חשובה, החלטה שבעצם מאמצת את העמדה הבסיסית שלנו ועכשיו צריך לתרגם אותם בהליך שיתנהל במחוזי", הסביר שובלי. הוא אמר כי ההורים דורשים מהמדינה לומר למשפחות אם יש לה מידע שעוד לא נמסר להם, "בכל מקרה המדינה צריכה לבטא את האחריות שלה באמצעות פיצוי כספי, כי צדק לא יהיה פה". על בקשת הפרקליטות למחוק את התביעות בנימוק של התיישנות הפרשה, אמר שובלי כי "אני חושב שהפרקליטות בוחרת להתעמר במשפחות והמדיניות שלה לא אנושית ברמה הכי פשוטה, במיוחד טענת ההתיישנות שמעלים בכל הליך היא טענה מקוממת". הא הוסיף כי "המדינה היא הצד החזק שמתעמר בצד החלש, אין פה שוויון בכוח. ממה מפחדים, הרי בית המשפט הוא זרוע של המדינה, למה יש לדחות את התביעה על הסף, אולי יש ממה לפחד?", תהה שובלי. עו"ד יוסי גמליאל, המייצג אף הוא את המשפחות, אמר כי "מעבר להצלחה המשפטית יש בהחלטה של בית המשפט אמירות חשובות ואפילו דרמטיות מבחינת הפרשה". הוא הוסיף כי "יש שם דברים חשובים מבחינתנו, מבחינת המשפחות, מעבר לזה שבית המשפט קיבל את הבקשות שלנו לא לפזר את התיקים, הוא מדבר על דפוס פעולה של המדינה והעלמות מעוררת חשד". לטענתו, "בית המשפט ממליץ למעשה למדינה ליישב את המחלוקת מחוץ לכותלי בית המשפט, עדיף שהדברים יתבררו שלא במסגרת בית המשפט". הוא ביקש שהפרקליטות ובתי המשפט יזדרזו בניהול התובענות, אם המדינה לא תלך לכיוון הזה. "מדובר בהורים באים בימים שיש חשש שילכו לעולמם. ירידה לרזולוציה כזאת לא ראינו בשום פסיקה של בית משפט". מעבר להצלחה המשפטית, עו"ד אמליאל מגלה שביעות רצון מ"אמירות מאוד חשובות שישליכו על כמאה תביעות שאנחנו מנהלים בבתי משפט השלום ומחוזי בארץ". שמרית יונתי קפלן, נכדתה של נעמי גברא, שבנה נחטף מידיה במחנה העולם עין שמר בשנת  1950 והיא חלק מהתביעה, סיפרה כי "לסבתי נחטף מהידיים תינוק, מדובר בפסיקה מאוד משמחת ויחד עם זאת צריך לדעת שזה רק חלק ממסע ארוך". היא הוסיפה כי "יש פה אלמנט קטן של הכרה וחוט מקשר בין כל המשפחות, יש פה התחלה של הכרה של הממסד בסיפור שהוא יותר ממסדי, ויחד עם זה מדובר בתהליך ארוך, הפסיקה מדברת על ההליך המשפטי ולא על התוכן". היא הסבירה שמהסיבה הזו צפויה עוד דרך ארוכה, "אבל אני מקווה שהיא תהיה אופטימית". גם היא אמרה כי "הטענה של הפרקליטות להתיישנות זאת עוולה מתמשכת". יונתי קפלן הוסיפה כי "לא יתכן שהמדינה גם מנסה למסמס את הפרשה, וגם אחרי 70 שנה אומרת לא עשיתם כלום עד עכשיו אז צריך למחוק את התביעה. היא הביעה תקווה כי על אף הזמן הרב שחלף יפגשו בני המשפחה את הדוד ציון, שנחטף. "אני מקווה שבעקבות התעוררות הפרשה יקרו דברים, הייתי רוצה לממש את הצוואה של סבתא שלי שחטפו לה את התינוק מהידיים, היא כל חייה פעלה בכל המישורים כדי למצוא את בנה".