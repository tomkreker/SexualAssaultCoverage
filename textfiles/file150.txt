בני המשפחה פנו בבקשה לעזרה כספית לטובת טיפול משפטי ורגשי עבור הנערה שהתלוננה כי נאנסה במקלט בית הספר. כלל הנערים שעוכבו לחקירה או נעצרו שוחררו, ומכחישים את מעורבותם. הורי בת ה-13 התעמתו עם השוטרים וצוות המורים: "הרגתם את הילדה" משפחת הנערה בת ה-13, שהתלוננה כי נאנסה בבית ספר בדרום, פנתה היום (שני) לציבור הרחב בבקשה לסיוע כלכלי לטיפול משפטי ורגשי. אתמול עוכבו לחקירה ארבעה נערים בחשד לאונס הנערה במקלט בבית הספר, אך הם שוחררו במהלך היום. אחד הנערים שנעצר, שוחרר היום על ידי המשטרה ולא הובא בפני שופט.במסגרת החקירה נערך אתמול מסדר זיהוי לשלושה מהחשודים, אך הנערה לא זיהתה שניים מהם. אחד הנערים הכחיש בפני חוקריו את מעורבותו במעשה וטען: "אני מכיר אותה היכרות שטחית מבית הספר. לא היה ולא נברא, אין לי קשר לאירוע". הנערה סיפרה לאביה כי נאנסה על ידי הנערים הלומדים עמה בבית הספר במשך כמה ימים במקלט המוסד החינוכי. בעקבות זאת, הוריה של הנערה הגישו תלונה בתחנת המשטרה בעיר. אתמול הגיעו ההורים לבית הספר והתעמתו עם צוות המורים ושוטרים שהיו במקום. "לפני חודש הגשנו תלונה במשטרה. צוחקים עלינו, מזלזלים בנו, מאמינים לו", אמרה האם. "אני רוצה את הילדים האלה עכשיו. תעצרו את הילדים האלה, אם לא אני ארצח אותם. אני רוצה שיכניסו אותם לכלא". אב הנערה פנה לאחד השוטרים: "בוא תעצור אותי. שים עליי אזיקים. הבת שלי בת 12, הרגתם את הילדה".