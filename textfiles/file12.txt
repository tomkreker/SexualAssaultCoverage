הצהרת תובע הוגשה נגד תושב הצפון החשוד בביצוע עבירות מין חמורות באחיינתו לפני 20 שנה, מאז שהייתה בת תשע. לדברי החשוד, מדובר בניסיון סחיטה על רקע סכסוך כספי במשפחה. על פי החשד, לפחות אחד המקרים אירע בחדר המנוחה בתחנת הכבאות בבית משפט השלום בקריות הוגשה היום (שלישי) הצהרת תובע נגד כבאי בכיר לקראת העמדתו לדין בחשד לביצוע עבירות מין חמורות בקרובת משפחתו, לאורך כארבע שנים, מאז שהייתה בת תשע. האירועים התרחשו לכאורה לפני כ-20 שנה. לאחר שלאחרונה הוגשה נגדו תלונה במשטרה, נפתחה חקירה בעניינו. הוא נעצר ומעצרו הוארך פעם אחר פעם על ידי בית המשפט. ביום שישי צפויה פרקליטות מחוז חיפה להגיש כתב אישום בעניינו בבית המשפט המחוזי בחיפה, לצד בקשה למעצר עד תום ההליכים. הילדה היא כיום אישה כבת 30, נשואה ואם לשני ילדים. לפני כשבועיים היא פנתה לתחנת המשטרה בנהריה וסיפרה כי לפני כשני עשורים אנס אותה קרוב משפחתה וביצע בה עבירות מין חמורות נוספות. החשוד תושב הגליל המערבי, כבן 50, נשוי ואב לשלושה. על פי החשד לפחות אחד המקרים אירע בחדר המנוחה בתחנת הכבאות. "הוא הרס לי את החיים'', טענה המתלוננת בפני החוקרים. מהמשטרה נמסר כי ממצאי החקירה מחזקים את החשד נגדו. עוד בוואלה! NEWS:    לטענת החשוד, התלונה במשטרה התקבלה על רקע סכסוך ירושה בין אשתו לבין אחותה, שבתה היא המתלוננת נגדו ועל כן מדובר בסחיטה. בנוסף לכך, החשוד מגייס כספים לצורך השתלת כליה כשמצבו הרפואי קשה מאוד. החשוד עצור במתקן רפואי של שב''ס במרכז רפואי. משה אביטל, עורך דינו של החשוד, מסר כי ''מרשי מכחיש מכל וכל את החשדות נגדו וטוען לחפותו המלאה בדבר החשדות המיוחסות לו. מאחר וטרם הוגש כתב אישום, חומר הראיות אינו בידיי. לאחר שנקבל את חומר הראיות נלמד אותו. בכל חקירותיו הוא כפר במיוחס לו וגם בעימות שנערך במהלך החקירה. פעם אחר פעם אמר שהוא אדם ללא עבר פלילי ומעולם לא ביצע כל עבירה פלילית ובטח שלא כה חמורה". עוד הוסיף אביטל כי "אני מאוד חושש לחייו מאחר שמדובר באדם חולה מאוד אשר עתיד לבצע השתלת כליה, הוא החל בכל התהליך וכאשר הוא נמצא מאחורי סורג ובריח אני חושש לחייו". לשאלת וואלה! NEWS אם הוא חושש שהפרסום הציבורי שהוא קיבל לאחרונה עורר את העניין בו, השיב עורך דינו כי ''הטענה הזו תיבחן ונבדוק אותה לאחר קבלת חומר הראיות''.(עדכון ראשון 20:52)