15 בני אדם נעצרו בחשד כי הביאו לישראל נשים שסיפקו שירותי מין בבית הלקוח או בבית מלון, תוך ניצול ופגיעה בהן. בתיעוד מתוך פשיטה על דירה במרכז הארץ נראים השוטרים פורצים למקום, שם איתרו סמים ועצרו את החשודים. החשודים יובאו לדיון בהארכת מעצרם המשטרה עצרה הלילה (שלישי) 15 חשודים בהקמת רשת סחר בנשים למטרות זנות באזור גוש דן. על פי החשד, העצורים עסקו בהבאת נשים לארץ, שסיפקו שירותי מין בבית הלקוח או בבתי מלון, תוך ניצול ופגיעה בקורבנות. כמו כן, חברי הרשת חשודים בביצוע עבירות של הלבנות הון בהיקפים המוערכים במיליוני שקלים ובעבירות נוספות.בתיעוד מתוך המעצר נראים השוטרים פורצים את אחת מדירות המסתור, שם שהו החשודים. כמו כן, במקום נמצאו שתי שורות קוקאין מוכנות לצריכה. בסיום הפשיטה נעצרו חברי הרשת והועברו לחקירה. בראש הרשת עמד תושב גבעתיים בן 41, שהפעיל את חברי הרשת, בהם אשתו, כשלכל אחד מהם תפקיד ותחום אחריות מוגדר. בין החשודים, מתווך דירות שפעל לספק לרשת דירות שבהן יעבדו הנשים, ואנשים ששימשו כ"סדרני עבודה", גבר שסיפק סמים למעורבים וחמישה ששימשו כנהגים לבנות וללקוחות. בין העצורים היו גם תושב ג'לג'וליה כבן 36, החשוד כי חבר למעורבים אחרים ויחד חטפו את אחד מחברי הרשת וסחטו מראש הרשת מאות אלפי שקלים. זאת, תוך הפניית איומים כלפיו וכלפי אנשיו. החשודים נעצרו בתום חקירה סמויה בשילוב רשות המסים, ויובאו היום לבית משפט השלום בתל אביב לדיון בעניינם. הקורבנות הועברו למקום בטוח.עו"ד ניצן כהנא, מנהלת המטה למאבק בסחר בנשים ובזנות, מסרה בתגובה למעצרים: "קיבלנו הבוקר עדות נוספת לחזרתה במלא העוצמה תופעת של הסחר בנשים לישראל". היא הוסיפה כי "אנו מברכות את המשטרה על פועלם, אך מבקשות להזכיר שרק טיפול מעמיק בתופעה יביא לסיומה. תכנית ממשלתית למאבק בסחר בבני אדם אושרה כבר בינואר, אך טרם תוקצבה על ידי וועדת המנכ"לים לנושא ולכן לא מופעלת".(עדכון ראשון 08:38)