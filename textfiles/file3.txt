על פי החשד, בעל חנות במתחם הוביל באיומים ילדה בת 14 אל השירותים ושם אנס אותה. החשוד נעצר לפני שנתיים בחשד לתקיפה מינית של ילדה אחרת, שהצליחה אז להימלט - אך הפרקליטות החליטה שלא להגיש נגדו כתב אישום. מעצרו הוארך. "הזעזוע תוקף כל מי שמעיין בהודעת המתלוננת" נערה בת 14 הובלה באיומים ביום ראשון שעבר לחדר שירותים בתחנה המרכזית ונאנסה - כך נודע היום (שלישי) מהמשטרה. החשוד במעשה הוא ישראל נאתי, בן 47, בעל חנות במתחם שבעבר נעצר בגין תקיפה של נערה אך שוחרר ללא כתב אישום.מהחקירה המתנהלת במשטרת מרחב יפתח עולה כי הנערה, הלומדת בפנימייה בצפון הארץ הגיעה לתחנה המרכזית בדרכה למוסד הלימוד שלה. בשל העובדה כי הקדימה להגיע, היא החליטה לקנות בגדים, ועברה דרך החנות בה עבד החשוד. על פי החשד, בעל החנות הציע לה לקנות צמידים ולאחר דין ודברים הוביל אותה לשירותים. לטענת הנערה הוא איים עליה והיא חששה מפניו ולכן הלכה איתו לחדר השירותים, שם על פי החשד הוא אנס אותה.החשוד נעצר ולטענת המשטרה הוא הודה בחקירתו כי ביצע בה מעשים מגונים, אך טוען כי לא אנס אותה. בדיון בבקשת המשטרה להאריך את מעצרו של החשוד, טען חוקר המשטרה משה פויסטרו כי יש בידי החוקרים תימוכין לדברי הנערה.עוד בוואלה! NEWS: החשוד נעצר לפני שנתיים לאחר שנחשד בתקיפה מינית של ילדה אחרת. על פי החשד, הוא ניסה אז להוביל אותה לשירותים במקום, אך היא הצליחה להימלט. גורמים במשטרת תל אביב תקפו את התנהלות פרקליטות מחוז תל אביב שהחליטה אז שלא להגיש כתב אישום נגד החשוד, משום שסברה כי העבירה שביצע כלפי הקטינה לא הייתה משמעותית מבחינה ראייתית להגשת כתב אישום. "הפרקליטות היססה כשהחשוד ביצע מעשה מגונה בילדה ושחררה אותו. עכשיו החשוד אנס בצורה קשה ילדה אחרת. זה מתסכל אותנו", אמר גורם במשטרת תל אביב.שופט בית המשפט בתל אביב עלאא מסרוואה קבע בין היתר בהחלטתו להאריך את מעצרו: "מדובר בקטינה בת פחות מ-15 אשר הגיעה לתחנה המרכזית ובזמן המתנה באה במגע עם החשוד שהינו בעל חנות במקום. החשוד על פי הטענה מצא בקטינה טרף קל". הוא הוסיף: "ניתן להפליג במילים לגבי חומרת האירוע והזעזוע שתוקף כל מי שמעיין בהודעת המתלוננת. קיימת מסוכנות גבוהה וזאת אף מבלי להזדקק לאירוע הנוסף שנגנז בעבר ולמשמעות הראייתית שלו אם בכלל".עו"ד קובי בן שעיה, המיצג את החשוד, אמר כי "מרשי מכחיש לחלוטין את החשדות המיוחסים לו. מרשי לא ידע כי מדובר בקטינה ולא התקיימו יחסיי מין כלל". בן שעיה הוסיף, "אין לנו ספק שבתום החקירה לאחר שיתבררו העובדות, הערפל והחשדות יוסרו. מדובר באדם נורמטיבי שלא הורשע בפליליים והתיק שבגינו נחקר בעבר, לא בכדי נסגר, ואין כל מקום לנסות  ולהכתים את שמו לשווא.