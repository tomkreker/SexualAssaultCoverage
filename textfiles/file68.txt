הפרקליט הצבאי הראשי קבע שהתשתית הראייתית בבסיס האישום נגד מחמוד קטוסה אינה מספיקה להרשעתו. כלל הגורמים בחקירה סברו שהילדה נפגעה מינית וקיימת ראיה מסוימת למעורבות קטוסה בפגיעה. גורם במשטרה: "מתחילים את החקירה מאפס - קטוסה החשוד המרכזי" הפרקליט הצבאי אלוף שרון אפק, החליט הבוקר (שלישי) על חזרה מכתב האישום נגד מחמוד קטוסה, הנאשם באונס הילדה בת השבע בבנימין ושחרורו ממעצר. בנוסף קבע כי חקירת פרשת האונס - תימשך. "התשתית הראייתית הניצבת בבסיס כתב האישום אינה עולה בעת הזאת כדי 'סיכוי סביר להרשעה'", כתב הפרקליט הצבאי בנימוק לשחרור. חקירת המשטרה נגד קטוסה תימשך וכן יבדקו כיוונים נוספים "מתוך מטרה למצות את החקירה ולהגיע לחקר האמת". הפרקליט הצבאי הבהיר כי "ככל שיעלו בחקירה ראיות המבססות הגשת כתב אישום חדש, נגד קטוסה או נגד אחרים, כך ייעשה".לפי השלמות החקירה שבוצעו וניתוח פעולותיה סבר הפרקליט הצבאי כי לא התגבש בתיק סיכוי סביר להרשעתו. כל הגורמים שהיו מעורבים בחקירת הפרשה הסבוכה בהם ראש אגף חקירות ומודיעין במשטרת ישראל, ראש חטיבת החקירות והתובע הצבאי הראשי סברו כי קיימות ראיות לכך שהקטינה נפגעה מינית וכן שקיימת תשתית ראיות מסוימת המצביעה על מעורבותו של קטוסה בפגיעה בה. עם זאת, סברו כי שאין בתיק החקירה כיום די ראיות לביסוס כתב אישום נגדו.לקריאה נוספת בנושא: הילדה הגיעה אתמול להעיד במשטרה פעם נוספת לאחר שמביתה נאספו ממצאים חדשים, ובהם הבגדים שלבשה על פי החשד בעת המקרה. גם אמה של בת השבע זומנה לחקירה למסירת עדות. למרות שמאז האונס עברו כחודשיים וחצי, במשטרה ינסו להפיק DNA מהבגדים. "יכול בהחלט להיות מצב שבו נמצא על בגד שערה או סיב של בגד אחר של התוקף ויש בהם כדי להפיק את הממצא הפורנזי", אמר גורם במשטרה.בית המשפט הצבאי בעופר היה אמור לקיים היום דיון בהארכת מעצרו של קטוסה אולם לאור החלטת הפרקליט הצבאי לחזור בו מכתב האישום והודעתו על שחרורו של קטוסה - בוטל הדיון.הפרשה נחשפה עם הגשת כתב האישום החמור נגד קטוסה, העובד כשרת בבית הספר בו לומדת הילדה. לפי כתב האישום, בין החודשים פברואר לאפריל, או במועד הסמוך להם, לקח בכוח קטוסה את הילדה מבית הספר לדירה בשכונה סמוכה. עוד נטען כי בדירה היו מכרים שלו, שהחזיקו את הילדה בעוד הנאשם אונס אותה. כתב האישום עורר תגובות זועמות נגד הנאשם וטענות למניע לאומני. לצד זאת, חשף כתב האישום גם כשלים ורשלנות רבה בחקירה. בנימוקו על ביטול כתב האישום כתב הפרקליט הצבאי הראשי כי "במצב שבו יש ראיות מסוימות נגדו לביצוע עבירות מין בקטינה, אינם דבר של מה בכך". ואולם לפי הנסיבות ולאור הראיות שנאספו עד כה בתיק ההחלטה הנדרשת מבחינה מקצועית היא לשחרר את קטוסה ש"תאפשר למשטרה למצות את החקירה עד תום ללא מגבלות משפטיות שנובעות מכתב אישום תלוי ועומד".הוא הדגיש כי משפחת הקטינה עדכנה שברשותה ראיות נוספות ואלה נמסרו למשטרה "לבדיקת מעבדה וכן נערכו בעקבותיהן פעולות חקירה, לרבות גביית עדויות", ואולם "בשלב זה תוצאות הפעולות אינן מחזקות את התשתית הראייתית נגד קטוסה". אנואר קטוסה, אחיו של מחמוד התייחס להחלטה על שחרורו של אחיו ואמר כי המשפחה חזרה לחיים. "אני לא יכול להסביר. הייתי מת ועכשיו אני יצאתי מחדש לחיים. אנחנו אומרים תודה לאל שעברנו את זה".פרקליטו של קטוסה עו"ד מונדר אבו אחמד אמר הבוקר כי הוא "חש תחושות של אדם זכאי, חף מפשע. נחכה לו כאן בבית המשפט הצבאי ונלווה אותו לכפר. עדיין לא דיברנו איתו. אני בטוח שהשב"ס הודיע לו, ניפגש איתו ונעדכן אותו בכל ההליך במשפטי הצפוי. גם מהצד השני יש פה ילדה שנפגעה, אני מזדהה עם הילדה והמשפחה אבל יש פה עצור שלא קשור לאירוע הזה.גורם במשטרה אמר לוואלה! NEWS עם הודעת הפרקליט הצבאי כי למרות הדברים - קטוסה עדיין ייחקר כחשוד המרכזי בפרשה. "עכשיו מתחילים את החקירה מאפס כשהחשוד המרכזי שלנו הוא מחמוד קטוסה. החוקרים ינסו לחקור את התיק כאילו הוא הגיע אלינו בפעם הראשונה. ההחלטה של הפצ"ר התקבלה כבר אתמול בבוקר. אולם בעקבות הפגישה עם נציגי המשפחה של הילדה הודיעו לפרקליט כי יש להם חפצים נוספים". ברקע הצגת המידע החדש וזימון מעורבים נוספים לעדות במשטרה לטובת המשך חקירה קבע הפרקליט הצבאי הראשי כי התשתית הראייתית הניצבת בבסיס כתב אישום יכולה להשתנות בעקבות עדות משמעותית חדשה, או לאור מידע חדש שהתקבל, ולעיתים אפילו לאור התבוננות חדשה על תצרף הראיות. חובתו המקצועית של התובע היא לוודא כי ישנן מספיק ראיות להרשעה. "כאשר תובע סבור כי חומר הראיות שבפניו אינו מספק, חובתו להפסיק את ההליך השיפוטי". הפצ"ר התייעץ בנושא גם עם פרקליט המדינה שי ניצן ועם גורמים בכירים מטעמו ובתום הדיון הוחלט על ביצוע השלמות חקירה בתיק ולאחריהן הערכה מחודשת של התשתית הראייתית שניצבה בבסיס כתב האישום שהוגש נגד קטוסה.