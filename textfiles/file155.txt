הנערה התלוננה במשטרה לאחר שלדבריה הנערים ביצעו בה את המעשים בבית הספר בו היא לומדת. לדבריה, החשודים אף צילמו את המעשה. אחד הנערים שנעצר מכחיש את המעשה ומעצרו הוארך. שלושה נערים נוספים עוכבו לחקירה. משרד החינוך: "עוקבים מקרוב אחר הפרטים" המשטרה חוקרת חשד שנערה בת 13 נאנסה על ידי כמה נערים בני 16-17 בבית ספר בדרום. הנערה סיפרה לאביה כי נאנסה על ידי הנערים הלומדים עמה בבית הספר כי ביצעו בה את המעשים במשך כמה ימים במקלט המוסד החינוכי. הוריה של הנערה הגישו תלונה בתחנת המשטרה בעיר. אחד הנערים, בן 16, נעצר, והוא מכחיש את המיוחס לו וטוען כי לא היה במקום וכלל אינו מבין על מה מדובר. הוא הובא הערב (שבת) לדיון בהארכת מעצרו בבית משפט השלום בבאר שבע ומעצרו הוארך ביום אחד עד למחר. כעבור כמה שעות, שלושה צעירים נוספים מבית הספר עוכבו לחקירה בעקבות החשד לאונס.על פי תלונתה של הנערה, חלק מהנערים שהשתתפו על פי החשד באונס הקבוצתי שהתרחש לפני שבוע וחצי - צילמו את המעשה. אביה של הנערה טען כי בתו סיפרה לו בשבוע שעבר על המעשים הקשים שחוותה בשטח בית הספר. "באתי ביום שישי הביתה. היא אמרה לי אבא אני רוצה לדבר איתך.. היא אמרה לי אבא, אל תכעס. שאלתי אותה מה קרה. חשבתי שאולי תספר לי שקרה משהו בלימודים. היא אמרה אבא, אנסו אותי. שאלתי אותה מי? מה? היא אמרה לי שאלה היו ארבעה. 'אנסו אותי. קשרו אותי. סתמו לי את הפה עם סלוטייפ. היא עד עכשיו רק בוכה. הם הרסו משפחה שלמה. הם הרסו ילדה", אמר האב הערב. "לא מעניין אותי כלום. אני רק יודע שאני לא אעזוב את הילדה. עם כל כמה שהמצב אצלנו קשה עכשיו נהיה עוד יותר קשה. רצחו אותנו ואותה. רצחו אותה. היא חיה מתה". הנערה מסרה עדות בפני חוקרת ילדים. במקביל, החשוד בן ה-16 שנעצר הגיע לתחנת המשטרה כדי להגיש תלונה על הטרדה וטען כי נערה מאיימת עליו בנושא. מיד לאחר מכן הוא נעצר - כחשוד באונס. בשלב זה, במשטרה פועלים לעצור את שאר החשודים במעורבות במעשה. הפרשה החמורה התפרסמה לראשונה הערב בחדשות 13.עו"ד אלכס גאוסקין, שמייצג את הקטין העצור מטעם הסניגוריה הציבורית, מסר כי הנער "מכחיש את כל החשדות ומסר גרסה מפורטת. מצער מאוד שבחקירה רגישה שבה מעורבים קטינים המשטרה בוחרת להדליף מידע מתוך החקירה". ממשרד החינוך נמסר בתגובה כי "הנושא מצוי בחקירת משטרה. המשרד עוקב מקרוב אחר הפרטים". לפני כחודשיים נעצרו שני תושבי ראשון לציון נעצרו בחשד לאונס נערה בת 15. החשודים, צעיר בן 22 וגבר בן 36, הובאו לדיון בעניינם בבית משפט השלום בפתח תקווה, שהאריך את מעצרם בשבוע. זהותם נאסרה לפרסום.על פי החשד, האונס התרחש בעת שהנערה חזרה מבילוי בערב, וצעדה בסמוך לשכנות רמת אליהו. השניים התנפלו עליה בסמטה חשוכה, היכו אותה וגררו אותה. לאחר מכן, על פי החשד, השניים אנסו אותה באכזריות במשך זמן רב. הנערה איבדה את ההכרה במהלך המקרה. כשהתעוררה, היא מצאה על גופה סימני אלימות ופונתה לקבלת טיפול רפואי.(עדכון ראשון: 20:33)