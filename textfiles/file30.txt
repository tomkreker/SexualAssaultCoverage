תושב מעלה אדומים כבן 80 הואשם באונס ועבירות מין חמורות נוספות. לאחר שמומחה מטעמו קבע שאינו מבין סיטואציות חברתיות, נחתם עמו הסכם מקל שבו הוא מודה בפרטי האישום, אך לא יישלח למאסר. בצעד יוצא דופן נקבע כי ישהה שנתיים במעצר בית כדי לפקח עליו בטרם מתן גזר הדין תושב מעלה אדומים כבן 80, שהואשם באונס ובמעשים מגונים, הודה בפרטי כתב האישום במסגרת הסדר טיעון אך לא יישלח למאסר. זאת, לאחר שמומחה מטעמו קבע כי בשל בעיה רפואית אינו מבין סיטואציות חברתיות ואינו יכול לשלוט בעצמו. בצעד חריג הוחלט בהסדר שגזר הדין יינתן רק בעוד לפחות שנתיים על מנת שיישאר במעצר בית. בפרקליטות אמרו כי הגיעו להסדר בשל מצבו הרפואי ו"מורכבות המסכת הראייתית". פרקליטות מחוז ירושלים הגישה בשנת 2016 את כתב האישום המייחס לו אונס, ניסיון אונס ומעשה סדום ומעשה מגונה בכוח באשה, וכן שתי עבירות של מעשים מגונים בשתי נשים נוספות. על פי כתב האישום, הנאשם הציע בשנת 2011 לשכנתו שהמתינה בתחנת אוטובוס במעלה אדומים כי יסיע אותה למקום יעדה. היא נענתה להצעה בשל היכרותה עמו, גם מבית הכנסת של הוריה, ונכנסה לאוטו. לאחר מכן הוא פנה לאזור מישור אדומים בתואנה שעליו לאסוף דבר מה משם. בדרך, החל הנאשם לשאול אותה האם יש לה חבר והאם היא בתולה, והציע לה שיקנה לה מתנות בתמורה לכך שתספק אותו מינית. הקורבן המשיכה לשתוק והנאשם הסיע אותה לאזור מבודד במישור אדומים ויצא מהרכב בעוד היא ממתינה בו. לאחר כמה דקות הוא חזר, פתח את הדלת האחורית והתיישב לידה. בשלב זה הוא החל לגעת בה והיא ביקשה שיפסיק, אך הוא התעלם. לאחר מכן הוא גם הוריד את מכנסיו ותחתוניו, כמו כן הוא הוריד את תחתוניה בעוד היא מבקשת שיפסיק ונאבקת בו אך הוא תקף אותה. הנאשם גם הניח את ידה על איבר מינו בניגוד לרצונה. לאחר מכן, הוא התלבש והמשיך בנסיעה לכיוון הקניון במעלה אדומים. בדרך הוא שאל אותה כמה פעמים האם נהנתה ואמר לה שלא תספר לאף אחד על שאירע ושהוא "רק מחפש עינוגים", משום שאשתו חולה. כתב האישום כולל מקרה נוסף משנת 2015 שבו אסף מכרה שלו, והחל לגעת בה ללא הסכמתה ונישק אותה בכוח. בעקבות זאת הוא הואשם גם במעשה מגונה. במקרה אחר מתואר בכתב אישום כי הנאשם נישק את חברה של בתו ללא הסכמתה.עוד בוואלה! NEWS: הנאשם נמצא כשיר לעמוד לדין, אך במהלך הדיונים, העיד מטעמו מומחה לנוירולוגיה שאמר כי הנאשם סובל ממחלה הנקראת BvFTD, הפוגעת בניתוח סיטואציות חברתיות ופוגמת ביכולתו להבין שמעשיו אסורים. לאור זאת הוא קבע כי הנאשם לא יכול להבין את מעשיו וגם לא הייתה לו דרך לדכא את פעולותיו. הפרקליטות לא הציגה מומחה מטעמה והוחלט לחתום עמו על הסדר טיעון. במסגרת ההסדר שנחתם בחודש שעבר הוא הודה בפרטי כתב האישום, אך עבירות האונס, ניסיון אונס ומעשה סדום הומרו במעשה מגונה ומעשה מגונה בכוח. והוא הורשע בשלוש עבירות של מעשים מגונים בשלוש נשים. במסגרת הסדר הטיעון הגיעו הצדדים גם להסכמות הנוגעות לעונש ונקבע כי המאסר יחפוף את ימי מעצרו - כלומר 128 ימים. כמו כן, נקבע כי ישלם פיצוי בסך 100 אלף שקלים לגבי שתי הנשים האחרות נקבע כי ישלם להם פיצויים של 5,000-10,000 שקלים. המתלוננות, מצדן, התחייבו שלא להגיש תביעה אזרחית ככל שהפיצויים ישולמו בתוך שישה חודשים. אף הסעיף החריג ביותר קובע כי גזר הדין, למעט פרטי הפיצויים, יידחה ב-24 חודשים, וזאת על מנת שהעבריין לא ישוחרר לחופשי ויהיה תחת פיקוח במעצר בית.לפי ההסדר, בששת החודשים הראשונים הוא יהיה במעצר בית מלא בפיקוח למעט שלוש שעות יומיות שבהן יוכל לצאת מחוץ למעלה אדומים בלבד בשעות מוגדרות. לאחר מכן, יוכל לצאת למשך חמש שעות, ואחרי שנה יוכל לצאת, אך רק בליווי צמוד של מפקחים. במקרה שיפר את תנאי השחרור, תוכל הפרקליטות להגיש בקשה למעצר עד תום ההליכים. לפני כשבועיים אישר בית המשפט המחוזי את ההסדר. סנגורו של הנאשם, עו"ד אריאל עטרי,  מסר בתגובה כי "במהלך המשפט הבאנו לעדות בבית המשפט נוירולוג בעל שם עולמי שבתום עדותו היה ברור שספק רב אם בתום ההליך השיפוטי יורשע הקשיש. המומחה העיד על קיומה של בעיה אורגנית נדירה במוח ממנה סובל הנאשם. על פי העדות שהבאנו בשל הליך ניווני שדומה, בעיקרו, לאלצהיימר, הנאשם נפגע בחלק במוחו שמאפשר אצל כולנו לנתח בצורה נכונה סיטואציות חברתיות ולפיכך הנאשם אינו מבין את המשמעות המינית של מעשיו".עוד הוסיף עו"ד עטרי כי "הנוירולוג הצביע על חוסר האחריות הפלילית של הנאשם למרות שהוא אינו סובל ממחלת נפש. התוצאה של המהלך שעשינו הייתה ביטול סדרה של עבירות מין חמורות נגד הנאשם וסיכום לפיו למרות שבמצב רגיל היה הנאשם צפוי לעונש של שנות מאסר רבות - הוא לא ישב במאסר ולו יום אחד". מהפרקליטות נמסר כי "הצדדים הגיעו להסדר טיעון בתיק זה בשל מכלול שיקולים ובין היתר בשל מצבו הרפואי הייחודי של הנאשם, בן 80, ומורכבות המסכת הראייתית בתיק. טרם ההגעה להסדר נשמעה כמובן גם עמדת המתלוננות אשר מסרו הסכמתן להסדר. דחיית גזר הדין בשנתיים נעשתה בכדי לאיין את המסוכנות הנובעת מן הנאשם בדרך של הותרתו במעצר בית מלא לתקופה ממושכת במעקב ופיקוח, ובשל התחשבות במצבו המתדרדר. לצד רכיב זה ניתן גם פיצוי משמעותי למתלוננות". עוד נמסר כי "טענת הנאשם לחוסר כשירות נשמעה ונדחתה על ידי בית המשפט וכי ההגעה להסדר מהווה ויתור מצד הנאשם על כל טענה הנוגעת לאחריותו למעשים שביצע, ובכך התייתר הצורך להביא חוות דעת מטעם המדינה. ככל שהנאשם לא יעמוד בתנאי הפיקוח בתקופה של השנתיים הקרובות, המאשימה שמרה לעצמה את הזכות לפנות לבית המשפט ולבקש לטעון לעונש".