למרות הדיווחים החוזרים והנשנים על מיקומו, תושב הצפון החשוד בביצוע עבירות מין בבת משפחתו מסתובב חופשי זה כשנה וחצי, והוא טרם הובא לחקירה. גורמים במשטרה טענו בשיחות סגורות כי הסיבה היא מחסור בכוח אדם. המשטרה: "התיק נמצא בהשלמות חקירה" תושב הצפון החשוד בעבירות מין חמורות בבת משפחתו מסתובב חופשי זה כשנה וחצי. למרות שבני משפחתו דיווחו לא פעם למשטרה על מיקומו של האב, במשטרה טרם הביאו אותו לחקירה. גורמים במשטרה טענו בשיחות סגורות כי הסיבה היא מחסור בכוח אדם.המקרה התפוצץ במאי 2018. הקטינה, נ', ברחה מביתה ונמצאה משוטטת ברחובות עפולה. היא הובאה לתחנת המשטרה, ושם סיפרה כי אביה נוגע בה באופן מיני. נ' הוצאה מהבית למעון חירום, והאב נחקר במשטרה. כחודש לאחר מכן, מצאה האם בחדרה של נ' יומן, ובו תיארה עבירות מין קשות וחמורות בהרבה שכביכול ביצע בה אביה. היומן נמסר לתחנת המשטרה בעיר המגורים של המשפחה. נ' עברה תסקיר של עובדת סוציאלית ואבחון פסיכולוגי, ואף מסרה עדות באמצעות חוקרת ילדים. רק האב טרם נחקר בנוגע לעבירות המין החדשות שייחסה לו הבת ביומנה. כמה וכמה פעמים עדכנו בני המשפחה את המשטרה בדבר דיונים אליהם אמור האב להגיע, במסגרת הליכים משפטיים שונים. אלא שהשוטרים לא הגיעו לקחת אותו לחקירה. זאת ועוד, לוואלה! NEWS נודע כי גורמים במשטרה טענו שהסיבה היא מחסור בכוח אדם. עו"ד זיו קדוש, המייצג את משפחתה של נ', מסר כי "תחנת המשטרה, שאמונה על מעצרו וחקירתו של אב הקטינה, שהתגבשו נגדו חשדות מוצקים לביצוע שורת עבירות מין חמורות ביותר, מתקשה לצאת ממשרדיה הממוזגים, לעצור ולחקור את האב, על אף שמקום הימצאו נמסר לה על ידי הפרקליטות ומשפחת הנפגעת, כשהיא טוענת להעדר כוח אדם. המתלוננת, משפחתה ואנוכי, לא נשקוט על השמרים, עד אשר רשויות החוק יבצעו עבודתם והדין ימוצה עם האב". ממשטרת ישראל נמסר בתגובה: "המשטרה חוקרת עבירות מין בקרב קטינים ביסודיות בשיתוף חוקרי ילדים של משרד הרווחה, באופן סדור ומוקפד, תוך הכרה בכלל ההיבטים הרגשיים, המורכבויות השונות והצורך בשמירה על הפרטיות וכבודן של נפגעות העבירה, זאת לצד החתירה הבלתי מתפשרת לחקר האמת - שהיא תכליתה של כל חקירה משטרתית". עוד נמסר כי "מיד עם קבלת התלונה במשטרה, נפתחה חקירה במהלכה בוצעו מגוון פעולות חקירה, כולל חקירת החשוד במשטרה. בחלוף הזמן חלו התפתחויות שונות בחקירה זו לאור תלונה נוספת שנבחנת אף היא במסגרת החקירה. תיק החקירה מצוי בימים אלו בהשלמות חקירה לאחר שכבר הועבר לפרקליטות. מטבע הדברים לא נפרט אודות חקירות מתנהלות בפרט ככל שמדובר בקטינים, אולם נציין כי נמשיך בחקירת המקרה במטרה להגיע לחקר האמת".מפרקליטות מחוז הצפון נמסר בתגובה: "התיק נמצא בליווי הפרקליטות, והועבר למשטרה לביצוע השלמות חקירה. השלמות החקירה טרם הסתיימו, ולפי בירור שנערך התיק יוחזר לפרקליטות בימים הקרובים לצורך קבלת החלטה בו".