בית המשפט המחוזי בעיר גזר את עונשו של שלום חזן, ששימש כרב קהילה והורשע במעשים מגונים בארבעה קטינים בבית הכנסת. "הנאשם שעיני כל בני המשפחה היו מופנות אליו בהערצה הפך לתוקפן ופוגע", אמרה עורכת הדין. הרב מכחיש את העבירות בית המשפט המחוזי בירושלים גזר היום (שלישי) ארבע שנות מאסר על שלום חזן, רב בית כנסת בירושלים, שהורשע במעשים מגונים בקטינים. "נסיבות ביצוע העבירה מצביעות על חומרה בשל ניצול המעמד, ביצוע פגיעות במתחם בית הכנסת והמשרד של הנאשם, ההערכה וההערצה של הילדים כלפי הנאשם", ציין השופט יעקב צבן.חזן, ששימש כרב קהילה בבית כנסת בעיר, הורשע בשורת מעשים מגונים בארבעה קטינים. הפרקליטות ביקשה לגזור עליו שבע שנות מאסר. "רב קהילה אמור להיות משען ותמיכה ונחמה לכלל הציבור, לרבות הורים וילדים והנה הנאשם שעיני כל בני המשפחה היו מופנות אליו בהערצה, הפך לתוקפן ופוגע", ציינה עו"ד שמרית וולף מהפרקליטות. עוד הוסיפה כי הרב ניצל את מעמדו וכוחו ואת ההערצה שחשו כלפיו. חזן מכחיש את העבירות, וסנגורו הדגיש בטיעונים לעונש את המעמד שלו וההערכה שהוא זוכה לה מבני הקהילה. בנוסף לארבע שנות מאסר הוטל על חזן לשלם למתלוננים פיצויים בסך 40 אלף שקלים. "בביצוע העבירות פגע הנאשם בערכים מוגנים של שמירה והגנה על קטינים, על גוף האדם במסגרות החברתיות הקיימות. האוטונומיה של ילדים נפגעה", ציין עוד השופט בהחלטה. 