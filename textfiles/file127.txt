ועדת השחרורים קבעה כי היילו, שהרג את האדם שאנס אותו, יחזור לרצות עונש מאסר בן שנה. זאת מאחר והפר את תנאי שחרורו במסגרות בהן שהה מאז סיים לרצות את עונשו. סנגורו טען: "הוא השתחרר מהכלא לריק אינסופי, מבלי שרשות שיקום האסיר נלחמה על שיקומו" ועדת השחרורים החליטה היום (רביעי) כי יונתן היילו, שהרג את האדם שאנס אותו, יחזור לכלא לרצות עונש מאסר של שנה. ההחלטה התקבלה מאחר והיילו הפר את תנאי שחרורו במסגרות בהן שהה מאז סיום ריצוי עונשו לפני כשנה.השופט שלמה איזקסון קבע כי "החלטנו, לפנים משורת הדין, להורות על הפקעת רישיונו של האסיר באופן שמתוך 40 חודשי מאסר שהם תקופת הרישיון, אנחנו מורים על הפקעת רישיונו לתקופה של שנה בלבד".סנגורו של היילו, עו"ד אלון אייזנברג, מחה על ההחלטה. "הסיפור של יונתן היילו הוא טרגדיה משפטית", אמר. "המנוח אנס אותו והתאכזר אליו, הפרקליטות במשך שנים נלחמה לגזור עליו עונש מאסר עולם, וכסנגור היום אתה מבין שלהצלחה המשפטית שהוא השתחרר לאחר שש שנים אין שום משמעות שעה שהוא השתחרר מהכלא לריק אינסופי, מבלי שרשות שיקום האסיר נלחמה על שיקומו". היילו, תושב נתניה בן 31, הורשע בשנת 2010 ברצח ירון איילין בן ה-27 בשכונת קריית נורדאו בעיר. במשפטו טען כי נסחט ונאנס פעמיים בעבר על ידי איילין, טרם האירועים שהתרחשו בליל הרצח. בחודש יולי בשנה שעברה, שמונה שנים מאז כניסתו למאסר, הורתה ועדת השחרורים על שחרורו. הוועדה הסכימה להפחית שליש מתקופת המאסר אותה ריצה בכלא רימונים. בדצמבר 2017 החליט נשיא המדינה ראובן ריבלין להקהל בעונשו של היילו כך שיוכל לעמוד בפני ועדת השחרורים. בעקבות ההחלטה, הומר חלק מעונשו של היילו למאסר על תנאי - ותקופת העונש כולה קוצרה לעשר שנים ושמונה חודשים. בתוך כך, עמד היילו בפני ועדת השחרורים בחודש ינואר אשתקד, אך הפרקליטות התנגדה לשחרורו בנימוק שלא עבר שיקום מספיק בכלא. בהתאם לכך, ועדת השחרורים דחתה את הבקשה, אך החליטה לדון בה שוב לאחר חצי שנה.