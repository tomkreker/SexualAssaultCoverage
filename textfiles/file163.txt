בת ה-19 הנאשמת שבדתה את האונס הקבוצתי על ידי 12 הנערים הישראלים הגיעה לביהמ"ש של מחוז פמגוסטה מלווה ב-4 עורכי דינה, כשפניה מכוסות. במשטרת האי מתעקשים כי חומרי החקירה לא מעלים אינדיקציה למין קבוצתי, ואילו עורכי דינה טוענים: "אונס אירע, ההתנהלות אינה תקינה" בקפריסין החל אתמול (רביעי) שלב ההוכחות במשפטה של הבריטית בת ה-19, הנאשמת שבדתה את האונס הקבוצתי בקפריסין על ידי 12 הנערים הישראלים. היא כיסתה את פניה כשהגיעה לבית המשפט של מחוז פמגוסטה בֿעיירה פראלימני, הסמוכה לאיה נאפה שם התרחשו האירועים, ולצידה בדיונים התייצבו אמה וארבעת עורכי דינה, בהם הבריטיים עו"ד לואיס פאואר ועו"ד מייקל פולק מארגון "צדק בחו"ל". "אנחנו טוענים כי אונס אכן אירע ואנחנו טוענים כי החקירה נוהלה מתחת לכל סטנדרט תקין", הדגיש פולק מחוץ לאולם בית המשפט. "זה דבר מדהים שבקפריסין לא מקליטים חקירות ואי אפשר לדעת בביטחון מה באמת קרה במהלכן".בשל עמדת הסניגורים, היה הדיון מעין "משפט זוטא" לגבי שני נושאים מרכזיים שבמידה רבה יקבעו את גורל התיק והאישומים נגד הצעירה בגין עבירת "טרדה לציבור" שיכולה לעלות לה בשנה מאסר: האחד, טיבה של ההודאה שלה בתלונת שווא שכביכול הגישה, הודאה ממנה זמן קצר אחר כך נסוגה וחזרה לטענה כי נאנסה. השני, טיבה של כלל החקירה שניהלה משטרת קפריסין בעקבות תלונתה המקורית על אונס קבוצתי שכביכול חוותה. גורם מטעם התביעה אמר לוואלה! NEWS כי אלה טענות בעלמא וכי "מדובר בטענות שחוקות אותן מעלים סניגורים בשגרה, אבל אין להן כל תימוכין בחומר שבתיק הנידון". צוות ההגנה רומז כי אסף בשבועות האחרונים ראיות חדשות ועדויות חדשות אבל אלה טרם הוצגו. עורכי הדין אמרו כי עדיין עוברים על הצעירה ימים קשים, מזכירים שנאסר עליה לעזוב את האי אליו הגיעה לפני שלושה חדשים לבלות בחופשת הקיץ, היא מתייצבת בתחנת המשטרה בניקוסיה כפי שקבע בית משפט ובאופן כללי סובלת מפוסט טראומה בעקבות האירוע, המעצר וההליכים המשפטיים שבאו בעקבותיו והצורך לחזור עכשיו ולשחזר את האירועים הקשים בבית משפט. בהיותה רתוקה לאי הים תיכוני, היא מקבלת ייעוץ ותמיכה פסיכולוגית מבריטניה באמצעות שיחות סקייפ. עורך הדין מייקל פולק אמר לוואלה! NEWS כי "היא רוצה מאד לשוב כבר הביתה אבל היא נחושה קודם לנקות את שמה ולצאת את קפריסין ללא הרשעה". אמה מסרה כי היא "מודה לציבורים בישראל על התרומות הנדיבות לקרן מימון ההמונים שנפתחה לצורך ההגנה המשפטית שלה שעוד צפויות לה הוצאות רבות של מומחים ואחרים וכן על התמיכה המוראלית". היא ופולק הדגישו כי התמיכה המגיעה מישראל חשובה להם במיוחד. פולק הסביר כי זיכויה של הצעירה הוא עניין עקרוני אבל לא רק, באם חס וחלילה תורשע היא ככל הנראה לא תוכל למשל לעסוק בהוראה בארצה.הוריה של הצעירה מסרו שהדיון נדחה כאשר התביעה הגישה ראיות נוספות שלא נחשפו קודם לכן. "זה הפתיע את צוות ההגנה שביקש לשחרר לה את הראיות במלואן פעמים רבות במהלך השבועות האחרונים, ושיעברו עכשיו סקירה נפרדת של ראיות על ידי פרקליט המדינה. המשמעות היא שיחלפו שבועיים נוספים לפני שהתיק יוכל להמשיך להתנהל", אמרו."בינתיים החיים של בתנו הם למעשה בהמתנה, היא לא יכולה לסגור מעגל על האירועים הטראומטיים, להתחיל מחדש את חייה ואת לימודיה, או לזכות בתמיכה הפסיכולוגית והרגשית הנדרשת כדי לעזור לה להתחיל את תהליך ההחלמה מהטראומה שהיא  מתמודדת איתה", הוסיפו ההורים. המשפט מתקיים בפני השופט מיכליס פפאתנאסיו שלא היה מעורב במעצרי הנערים מישראל, ושזהו מגעו הראשון עם התיק. ראשון העדים שהביא התובע, אדאמו דמוסתנוס, היה השוטר אנדריאס ניקולטיס, חבר בצוות החקירה. הוא מסר לשופט דיסק ועליו סרטונים, אבל הסניגורית עורכת הדין ריצה פקרי ממשרדה של עורכת הדין ניקולטה חרלאמבידו, שניהלה את החקירה הנגדית, אתגרה אותו כשאמרה שההגנה קיבלה חומרים שנשלפו מחמישה טלפונים וכשתמהה היכן כל תכתובות מסרוני הטקסט, המסנג'ר והווטסאפ שנאספו מ-11 טלפונים שנתפסו אצל 12 הנערים הישראלים שנעצרו. הסניגורים גם קובלים על כי במדינה מערבית מתוקנת כמו קפריסין, אף החקירות הרגישות של חשדות לפשעי מין חמורים אינן מתועדות בווידאו או אודיו. בהתייחס לסתירות כביכול בין עדותה לראיות שעלו מפי סניגוריהם של הישראלים, הם אומרים כי הצעירה "מעולם לא נקבה במספר 12. זה משהו שלא אמרה כלל כשמסרה את גרסתה, וייתכן סתם כך נרשם כאילו מפיה".  החוקר ניקולטיס אמר לבית המשפט כי מחומרי החקירה, ובכלל זה הסרטונים, גם לא עולה בכלל אינדיקציה למין קבוצתי. הסניגורית אז עימתה אותו עם תרשומת גרסתו של אחד הנערים שנעצרו, בה טען שכשיצא בסביבות חצות מחדר 723 של מלון הפמבוס יחד עם בחור אחר והם התכוננו ליציאה לבילוי מחוץ לבית המלון. הם פגשו בחמישה מהנערים המעורבים שהלכו לכיוון החדר והחשוד המרכזי ביקש ממנו את המפתח לסוויטה, וכי כששאל אותו אם הוא מתכוון לצאת איתם נענה בשלילה כי הצעירה הבריטית הייתה אמורה לבוא לסוויטה זו שלהם כדי שכולם "יעשו אורגיה איתה, שכולם יעשו סקס איתה ושיפרקו אותה" וכי בשיחה השתתפו גם יתר הנערים החשודים אשר חזרו ואמרו את הדברים תוך כדי צחוק, "בנימה מרושעת ואגרסיבית". הצעירה עצמה נראתה מנותקת גם כשבחלל האולם הדחוס והצפוף נשמעו דברים אלה. היא עמדה בצד האולם ולידה מתורגמנית שסייעה לה להבין את ההתנהלות ביוונית. בתוך האולם, ללא חשש שיצלמו אותה, היא התרגלה כבר לנוכחותם של העיתונאים. מפעם לפעם היא החליפה מבטים וחיוכים נבוכים עם אמה שהייתה בשורה קדמית בספסלי הקהל, מאחורי עורכי הדין.אחר כך העידו ביובש השוטרת ג'ורג'יה ג'ורג'יאו שחקרה את הצעירה פעמיים, ביום האירוע, ומומחה טכני של המשטרה אשר מסר את גרסתו לעניי פריקת הטלפונים. המשפט יתחדש בעוד כשבועיים. עד אז צפוי השופט פפאתנאסיו להחליט בעניין הטענות המקדמיות. צדק מוחלט לא צפוי פה. אם יתברר שדיברה אמת ספק אם תתחדש החקירה בעניין האונס. "החשוב ביותר עבורנו כעת זה לזכות אותה", אמר עו"ד מייקל פולק במענה לשאלת וואלה! NEWS. "אם כתוצאה מכך יהיו אישומים אז כמובן אנחנו נתמוך בכך". הוא הביע שביעות רצון מההתקדמות היום וגם מכך שבינתיים, הקל השופט בתנאים המגבילים בהם מוחזקת עדיין הצעירה באי, וקבע כי יהיה עליה להתייצב במשטרת ניקוסיה רק פעם בשבוע ולא שלוש, כפי שהיה עד כה. פולק אמר כי גם הצעירה שבעת רצון מההתנהלות היום בבית המשפט ומהעדויות שניתנו היום. "אנחנו מקווים שבעקבות כל זאת, ההחלטה הנכונה תינתן". התקשורת הבריטית עוקבת וכך גם זו הקפריסאית, אבל בקפריסין הסיפור מעורר עניין מוגבל ולא יותר מכך. "כאן חדשות רודפות חדשות, שכחו מהמקרה הזה ולא מדברים על זה בכלל", אמרה נהגת המונית בדרך לבית המשפט. היא מאמינה כי "היחסים ההדוקים בין ישראל לקפריסין השפיעו על סגירת התיק נגד הנערים". באיה נאפה המלונות בתפוסה כמעט מלאה גם בסוף עונה. "זה סיפור עצוב", היא מוסיפה. "אף אחד או אחת בסיפור הזה לא יכול להתנער מאחריות, כולם שתו. זה קרה וזה קורה ויכול לקרות, כל ערב".עו"ד ניר יסלוביץ' שייצג ארבעה מהנערים שנחשדו באונס ושוחררו, אמר לוואלה!NEWS בתגובה כי "הניסיון הנואש להפוך את מתלוננת השווא לקורבן הינו ניסיון נלוז שרק יחמיר את מצבה בסופו של יום. הנני סמוך ובטוח שבית המשפט בקפריסין יבוא עימה חשבון על מסע השקרים שהעבירה המתלוננת הן את מרשיי והן את קפריסין כולה".