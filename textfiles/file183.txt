בית המשפט האריך ביומיים את מעצרו של הפסיכולוג בין ה-50 מהצפון החשוד שביצע עבירות מין בילדים. "עילות המעצר התגברו, הן בעניין מסוכנות ובעיקר בעניין שיבוש הליכי חקירה", נימק השופט. לטענת המשטרה אדם נוסף התקשר והתלונן על מעשים מגונים שביצע החשוד לכאורה בבנו בית משפט השלום בבאר שבע האריך היום (שני) בפעם השלישית את מעצרו של הפסיכולוג בן ה-50 מהצפון החשוד בביצוע עבירות מין בילדים ביומיים עד ליום רביעי. על פי החשד, הפסיכולוג ביצע את המעשים בתקופה בה עבד והתגורר בבאר שבע.במהלך הדיון טענה המשטרה כי יש בידיה אינדיקציה למקרה נוסף שבו נחשד הפסיכולוג בהטרדה. זאת לאחר שאדם התקשר למשטרה והתלונן על מעשים מגונים שביצע הפסיכולוג לכאורה בבנו הקטין. השופט נימק את החלטתו על הארכת מעצר נוספת לחשוד בכך ש"עילות המעצר התגברו, הן בעניין מסוכנות ובעיקר בעניין שיבוש הליכי חקירה. נוכח האמור סבורני כי נוטה הכף להארכת מעצר נוספת במסגרתה יבוצעו השלמות החקירה הנדרשות". השופט דחה את בקשת המשטרה לפרסום שמו של הפסיכולוג. "סבורני כי ההכרעה בעניין זה קשורה קשר הדוק לפעולות החקירה שייערכו. בשלב זה, ובטרם יתקבלו תוצרי פעולות החקירה הנדרשות, לא יותר פרסום שמו".