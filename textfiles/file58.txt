מסקר הביטחון האישי של הלשכה המרכזית לסטטיסטיקה עולה כי 153 אלף ישראלים חוו עבירות כמו רמיזות, הערות או הצצה, אך רובם לא דיווחו למשטרה. כמעט 4% מהאוכלוסייה נפגעו מאלימות ושיעור דומה נפגע מעבירות מקוונות. כמה ילדים סבלו מפגיעות מיניות? הנתונים המלאים יותר מ-153 אלף ישראלים נפגעו מהטרדות מיניות, אך במהלך השנה החולפת כ-95% מהם לא דיווחו ולא הגישו תלונה במשטרת ישראל - כך עולה מדוח שפרסמה היום (חמישי) הלשכה המרכזית לסטטיסטיקה במסגרת סקר "הביטחון האישי" לשנת 2018. בקרב בני ה-20 ומעלה שהשתתפו בסקר, כ-649 אלף ישראלים נפגעו מעבירות שונות מתוך כ-5.6 מיליון בני 20 ומעלה. 199 אלף בני אדם נפגעו מעבירת גניבה, כאשר גניבת ארנק או טלפון נייד העבירה הנפוצה ביותר. כמו כן, כ-191 אלף נפגעו מעבירות אלימות או איום באלימות.מבין הנפגעים, כ-583 אלף הם יהודים ואחרים (12.7%) וכ-66 אלף הם ערבים (7.0%). עוד עולה מהסקר כי 195 אלף איש נפגעו מעבירות מקוונות, כגון גנבת מידע דרך אתרי אינטרנט, התחזות או איום באמצעות מערכות ממוחשבות. בנוסף לכך, כ-191 אלף איש השווים ל-3.4% מהאוכלוסייה נפגעו מעבירת אלימות או איום באלימות.עוד בוואלה! NEWS: לפי הנתונים, כ-153 אלף איש המהווים 2.7% מהאוכלוסייה נפגעו מהטרדה מינית הכוללת מעשים כגון רמיזות מיניות, הערות מיניות או הצצה. כ-19 אלף איש נפגעו מעבירת מין הכוללת מעשים כגון מעשה מגונה, ניסיון לאונס או אונס. בנוגע לשיעור ההיפגעות מעבירות שונות, נמצאו הבדלים בין יהודים ואחרים לערבים: הבדלים משמעותיים אפשר למצוא בקרב נפגעי עבירת האלימות או איום באלימות - בקרב אוכלוסיית היהודים ואחרים נפגעו כ-173 אלף איש (3.8% מהאוכלוסייה) לעומת כ-18 אלף נפגעים בלבד בקרב אוכלוסיית הערבים (1.9%). שיעורים דומים אפשר לראות גם בהיפגעות מעבירות מקוונות -  בקרב אוכלוסיית היהודים והאחרים נפגעו כ-178 אלף איש מעבירה מקוונת (3.9% מהאוכלוסייה) לעומת כ-17 אלף נפגעים בלבד בקרב אוכלוסיית הערבים (1.8%).העבירות המקוונות מאפיינות את תרבות השיח, העברת המסרים ברשתות החברתיות ואופן השימוש במערכות הממוחשבות והאינטרנט. על רקע ההתרחבות בציבור בשימוש בתקשורת הממוחשבת, מצא הסקר כי 3.5% מהאוכלוסייה נפגעו מאחת או יותר מהעבירות המקוונות האלה: איומים או סחיטה באמצעות האינטרנט (כופר), גניבה או הפצת מידע, התחזות או גנבת זהות, עבירה כנגד מחשב (וירוס או תולעת) או הטרדה מינית באינטרנט. העבירה השכיחה ביותר היא התחזות או גנבת זהות (32.5%), ואחריה גניבה או הפצת מידע (27.2%). העבירה הפחות שכיחה היא איומים (6.5%). בפני נפגעי העבריינות עומדת האפשרות לדווח על הפגיעות שחוו למשטרה. אולם, מהממצאים עולה כי רוב הנפגעים אינם מדווחים למשטרה. אי הדיווח למשטרה בולט במיוחד בעבירות מסוג הטרדה מינית (94.6%) ועבירה מקוונת (89.2%). כ-225 אלף משקי בית (8.4%) נפגעו במהלך השנה שקדמה לסקר מעבירות רכוש. כ-156 אלף משקי בית (5.8%) נפגעו מעבירת גנבת רכוש מהדירה או מחוצה לה או מניסיון פריצה לדירה ללא גניבה. כ-86 אלף משקי בית (3.2%) נפגעו מעבירה כלפי רכבם: פריצה למכונית, גנבת מכונית או אופנוע או גרימת נזק וגנבת חלקים מאופנוע. בישראל יש כ-1.1 מיליון משקי בית עם ילדים בגיל שנתיים עד 18. כ-80.6 אלף מתוכם (7.3%) דיווחו כי לפחות אחד מהילדים במשק הבית נפגעו מאחת או יותר העבירות האלה: גניבה, אלימות או איום באלימות, הטרדה מינית, עבירת מין, עבירה מקוונת או בריונות ברשת וביוש (שיימינג). בקרב אוכלוסיית היהודים והאחרים דיווחו כ-73.1 אלף משקי בית (8.3% מהאוכלוסייה) על פגיעה בילדים לעומת כ-7.6 אלף משקי בית בלבד בקרב אוכלוסיית הערבים (3.3%). יש לציין כי שיעור משקי הבית שנפגעו מעבירה מקוונת, בריונות ברשת וביוש או הטרדה מינית חושב למשקי הבית שבהם היו ילדים בני שש לפחות, הגיל שנקבע כמתאים לבחינת סוגי עבירות אלו.ב-2014 החלה הלשכה המרכזית לסטטיסטיקה לבצע מדי שנה ובאופן שוטף את סקר ביטחון אישי (נפגעי עבירה) בהזמנת המשרד לביטחון הפנים ובמימונו. הסקר משמש למדידת היפגעות מהעבריינות המדווחת והלא מדווחת למשטרה ולתכנון ולקביעה של מדיניות מבוססת נתונים. נתוני הסקר נאספו מאוקטובר 2017 עד ספטמבר 2018. ממשטרת ישראל נמסר בתגובה כי ממצאי הסקר הנוכחי של הלמ"ס בהקשר של היפגעות מעבירות (11.7% מכלל האוכלוסייה) ביחס לסקר קודם (11.9%)- מוכיחים כי אמנם קיימת ירידה בפשיעה בישראל, ומנגד תחושת ביטחון אישי גבוהה בקרב אזרחי ישראל (למעלה מ-84%), זאת במידה רבה בזכות פעילות משטרת ישראל בכל רחבי הארץ ובכל ימות השנה נגד הטרור והפשיעה על כל גווניה.עוד נמסר מהמשטרה כי בניגוד לממצאי סקר זה, מסקר רחב במיוחד שערכה משטרת בנושא עמדות הציבור כלפי המשטרה בקרב 26,542 נשאלים בשנת 2018, נמצא כי 77% מנפגעי עבירות דיווחו למשטרה ו\או הגישו תלונה במשטרה בעקבות היפגעותם. זאת ועוד בשנה החולפת חלה עלייה של 17.34% בכמות הפניות והדיווחים שהתקבלו במוקד 100 של המשטרה, ביחס לשנת 2017.לדברי המשטרה, הן בסקר שנערך אשתקד במשטרה כאמור והן בסקר שנערך ע"י המכון הישראלי לדמוקרטיה, נמצא באופן מובהק כי בשנה החולפת חלה עלייה באמון הציבור במשטרת ישראל. אנו קוראים לכל אזרח שנפל קורבן לעבירה פלילית לפנות ולדווח על כך למשטרה בהקדם, בכדי שזו תיבדק, תחקר ותטופל בהתאם. משטרת ישראל תמשיך לפעול בכל הכלים והאמצעים העומדים לרשותה להגן ולשרת נאמנה את אזרחי ישראל באשר הם.