ממלא מקום ניצב שירות בתי הסוהר זימן את מפקד הכלא לשיחה והודיע על ההחלטה להעביר אותו לתפקיד אחר בארגון, על רקע חקירה שנפתחה בעניינו. הקצין חשוד שהטריד מינית שתי סוהרות שהתלוננו על מעשיו מפקד כלא ניצן הועבר לתפקיד אחר בשירות בתי הסוהר (שב"ס) בעקבות חקירת חשד להטרדה מינית של שתי סוהרות - כך החליט היום (ראשון) ממלא מקום ניצב בתי הסוהר גונדר אשר וקנין. החלטתו של וקנין מגיעה לאחר שהמשטרה פתחה בחקירה נגד מפקד הכלא בעקבות תלונות של הסוהרות על מעשיו.מדוברות שב"ס נמסר כי וקנין זימן את מפקד הכלא לשיחה הבוקר והודיע לו על ההחלטה הפיקודית, "שנועדה לאפשר את המשך החקירה ובהמשך את תפקוד היחידה". הקצין קיבל את ההחלטה ויעביר את התפקיד למחליף שייקבע בצורה סדורה. עוד נמסר כי השר לביטחון פנים גלעד ארדן עודכן בהחלטה.בחודש אוגוסט סגן מפקד כלא רמון, סגן-גונדר נביל עראידה, הורחק למשך עשרה ימים ממתקני שב"ס, בעקבות חקירה המתנהלת נגדו בגין חשד להטרדה מינית. עראידה, חשוד שביצע מעשים מגונים והטריד מילולית אשת סגל בשירות בתי הסוהר. החשדות מתייחסים לשני אירועים, שאחד מהם התרחש לאחרונה, ואילו האחר לפני כמה שנים. הוא נחקר על ידי היחידה לחקירת סוהרים. נציבת שב"ס דאז, רב-גונדר עפרה קלינגר, מסרה: "לא אגלה סובלנות להתנהגות לא ראויה של סגל שב"ס. משימת המפקדים היא להגן על אנשי הסגל. זו תביעה פיקודית וערכית ממעלה ראשונה".עוד בוואלה! NEWS: