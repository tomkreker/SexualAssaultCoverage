הצעירה הנאשמת בתלונת שווא על אונס קבוצתי בידי צעירים ישראלים לפני כחמישה חודשים עלתה לראשונה על דוכן העדים בבית המשפט בפראלימני. לאור ההתפתחויות במשפט, עדותה של הצעירה נראית כקריטית מבחינת ההגנה הצעירה הבריטית בת ה-19, המואשמת בתלונת שווא על אונס קבוצתי בידי צעירים ישראלים בקפריסין, עלתה היום (שלישי) אל דוכן העדים בבית המשפט של מחוז פמגוסטה וטענה כי "החברים של ס' נכנסו לחדר, הוא ריתק עם הברכיים שלו את הכתפיים שלי, והם אנסו אותי". היא טוענת כי בליל ה-17 ביולי חבורת נערים ישראלים ביצעה בה אונס קבוצתי, אבל המשטרה לא מאמינה לה. משפטה נערך בעיר פראלימני, הסמוכה לעיירת הנופש איה נאפה.עדותה של הצעירה החלה לאחר שהסכימה להעיד בשבועה בפני השופט מיכליס פפאתנאסיו, ולהתמודד גם עם חקירה נגדית של התובע אדאמוס דמוסתנוס. בפני הצעירה עמדו שתי אפשרויות נוספות, אשר היו חוסכות ממנה את החקירה: האחת, למסור הצהרה מדוכן הנאשמים עצמו, או לשתוק ולהותיר לבית המשפט לפסוק בתיק. על פניו, מסתמן שהשופט אינו נוטה לקבל את עמדת ההגנה. הוא קבע כי הצעירה היא עד לא אמינה, לא קיבל את טענתה שההודאה שלה כי בדתה את התלוננה במשטרה נגבתה ממנה תחת לחץ, בתחבולות או בחוסר הגינות, ולא השתכנע משתי עדות מומחה שהביאה ההגנה. אחרי שאמר כי "מדובר בתיק פשוט" ובהתחשב בכך שהאירוע הזה מנסה להתברר כבר כמעט חמישה חדשים בבית המשפט הזה, עדותה של הצעירה נראית כקריטית מבחינת ההגנה. הרופא שבדק אותה בבוקר האירוע אף הוא מסר עדות כנגדה. הרופא, ד"ר סופוקליס סופוקליאוס אליו הופנתה לאחר התלונה, אמר לשופט כי בבדיקה לא עלו סימנים לאונס או אלימות. הוא ציין כי מצא כמה חבורות ישנות, ואולי גם שריטות, אבל ביקש להדגיש כי "לא כל שריטה או חבורה הן בהכרח תוצאה של אלימות". על חבורה טרייה שמצא עליה טען כי היא תואמת יותר מכה שקיבלה מהיתקלות ברהיט. צוות עורכי דין של "צדק בחו"ל" מייצג את הצעירה ומומחים מטעם הארגון, ומטעמו עורכי הדין הבריטים לואיס פאואר, עורך דין בכיר בדרגה הבכירה של יועץ המלכה, עורך הדין מייקל פולק והקפריסאיות עורכת הדין ניקולטה חרלאמבידו מומחית לזכויות אדם וממשרדה עורכת הדין ריצה פקרי, מומחית למשפט פלילי. היא הטוענת. בתום הדיון הקודם אמר הסניגור עו"ד מייקל פולק מחוץ לאולם: "אנחנו מעולם לא טענו שהיא נבעטה, הוכתה או משהו כזה. מה שאנחנו אומרים זה שהיא הוחזקה-רותקה ואז הצעירים האחרים נכנסו לתמונה והצטרפו. לטעמנו הדו"ח הרפואי מחזק את הטענה הזו". היום, מעל הדוכן, הצעירה סיפרה כי פגשה את ס' הישראלי בן ה-19 בלובי המלון. "הוא הביע התעניינות. בפעם השנייה שנפגשנו הוא כבר אמר שהוא רוצה להתחתן איתי. זה היה קצת מוזר". אחר כך הוסיפה שגם הספיק במפגש אקראי איתה בכיכר באיה נאפה לעשות לה סצנת קנאה, רק משום ששוחחה עם ידיד שלה. "הוא צעק עלי ודחף אותי בכתף והביך אותי ליד חברים, אבל לא כל כך הבנתי מה קורה שם כי הייתי שיכורה".בעדותה היום הצעירה דחתה את הטענה כי הגישה תלונת שווא על אונס כיוון שצילמו אותה. "זה לא נכון", אמרה. היא גם אמרה שהייתה חשדנית כלפי הסיטואציה בחדר גם בביקורים קודמים בו, שבכל הפעמים חבריו של ס' עמו קיימה יחסים ניסו להתחבא בחדר או להציץ מהחלונות. "בליל האירוע גם הריהוט היה מסודר אחרת והכל נעשה יותר בחופזה", הוסיפה להסבר אודות חשדותיה. היא אמרה שחשדה אולי שהיא מצולמת אבל לא ידעה על כך בפירוש עד חקירתה במשטרה. בחקירה נגדית קשוחה חזר ושאל התובע על סתירות בגרסאותיה. "היום למעשה את באה עם גרסה חדשה, רביעית, אחרי שמסרת כבר שלוש במשטרה", אמר לה. מהדיון היום עלה כי אצל התביעה קיימים למעשה שלושה סרטונים מה-13 ליולי, מה-15 ומליל האונס לכאורה. השופט עצמו התערב וביוונית, דרך מתורגמנית, ביקש מהעדה התייחסות לאחד הסרטונים המדוברים: "מה את אומרת לסרטון בו את נראית מקיימת יחסי מין עם אחד, ומסביב יש עוד גברים שבדרכם שלהם הם בפעילות מינית"? היא שבה וענתה "לא עשיתי סקס קבוצתי בהסכמה". היא צמצמה את זמן האירוע לכחצי שעה, בין השעה 02:50-02:55 עד בערך 03:30 כי "ב-03:33 כבר קראו לרופא". היא אמרה שרק בסביבות 02:30 עלתה לחדר עם אותו ס', צעיר ישראלי עמו היה לה "רומן של חופשת קיץ" ושאיתו כבר קיימה יחסי מין מאז פגשה אותו לראשונה ב-13 ליולי, שלושה ימים אחרי שהגיעה לקפריסין. "התנשקנו, ואחר כך עשינו סקס בהסכמה. האלימות החלה כשהחברים שלו הופיעו ואמרתי להם להסתלק. הם יצאו אבל אחרי כמה רגעים חזרו". היא אמרה כי אז ס' עבר מהפגנת חוזק גברית לאגרסיביות. "הוא הורה לי לשכב על הגב, הכניס את איבר המין שלו לפה שלי כך שלא יכולתי לנשום", תיארה, "ניסיתי להצליב את הרגליים, לנפנף בידיים, ניסיתי להשתחרר, אבל הוא אחז אותי בחוזקה, הוא עלה עלי וריתק אותי כשהברכיים שלו על הכתפיים שלי. הם אנסו אותי". היא חזרה מספר רב של פעמים על אמירתה "אני נאנסתי", הן במהלך עדותה וגם אחר כך מחוץ לאולם.היא אמרה כי היא איננה יודעת כמה נערים היו שם כי לא היתה יכולה לראות אבל שהיו כמה וששמעה מריבות וויכוחים ביניהם שלא יכולה הייתה להבין כיוון שהם היו בעברית. בשלב מסוים היא הצליחה להיחלץ ממנו ולברוח. היא אומרת שהיתה בהיסטריה וכשהגיעה לגרם המדרגות שסמוך לחדר השיגו אותה כמה מהנערים שרדפו אחריה והגישו לה את נעליה אותן בחפזונה הותירה מאחור.עדותה הפכה נרגשת יותר כשתיארה איך ירדה מטה במדרגות, עדיין צועקת, שיעזבו אותה לנפשה. היא אמרה שתוך מנוסתה היא הגיעה לאיזור סמוך לחנייה שם ניסו לחסום את דרכה, היא הצליחה לעבור והאיצה קדימה אבל החליקה במדרגות. אז הגיעה לאיזה מקום בו ס' אף הוא הגיע, אמר לה שהוא מצטער, ניסה לדבר איתה ואולי אף לחבק אותה אבל שהיא עדיין המשיכה בצעקות. "ידיד שלי ג'ייקוב שמע את זה והגיע. הוא והישראלים צעקו אחד על השני", מסרה בעדות. "אף פעם לא הייתי מפוחדת כך בחיים שלי", אמרה הצעירה הבריטית לבית המשפט.  היא אמרה שבשלב הזה כבר לא היתה יכולה ללכת לבד ושג'ייקוב ועוד מישהי שהכירה בשם אלפי לקחו אותה מיד למרפאה שבמלון שהזעיקה רופא. "למרות שהתחלתי להירגע גם התחלתי להבין יותר מה חוויתי, הייתי מפוחדת, התחלתי לגנוח, התחלתי לצרוח, הרופא הגיע ואני בכלל ניסיתי לברוח ורצתי להתחבא בשירותים שבמרפאה". "אז, כשהרופא ראה שהוא לא יכול לבדוק אותי הוא הזעיק את המשטרה. כשהמשטרה הגיעה אני עוד הייתי נעולה בשירותים עם החברה שלי רבקה. כשהגיעו שוטר ושוטרת איני דיברתי רק עם השוטרת. ואז יצאנו משם אל תחנת המשטרה ותוך שאנחנו יוצאים אני התעלפתי פעמיים עד שהם הצליחו לשים אותי במכונית. החקירה בתחנה נמשכה בערך עד 13:00 ורק אז לקחו אותי לבדיקה בבית חולים".התובע טען כי סימנים מסוימים שנמצאו על גופה בבוקר שאחרי האירוע הינם ממגע עם מדוזה. "לא זוכרת מקרה כזה", השיבה לכך. לטענות על סתירות לכאורה בעדותה הביאה נימוקים שונים, היא הסבירה כי היא סובלת מפוסט טראומה. "הייתי בנוסף לכל גם ללא שינה ולאחר אונס", טענה, ופעם אחת אף האשימה את התובע כי הוא זה שסותר את עצמו. סניגורה של הצעירה, עו"ד מייקל פולק ממשיך לשדר אופטימיות מחוץ לאולם הדיונים. "מבין אלה שנשמעו במשפט זה רק היא הייתה שם בחדר", הוא אומר, "אם לא היה שום אונס מדוע התביעה לא מביאה את הנערים הישראלים שיעידו על כך?", תמה פולק, "מדוע הם עצמם לא מתדפקים על דלת בית המשפט ודורשים למסור את גרסתם?". הוא ציין כי גם צעירה בריטית שנטען שכביכול עבדה בבר בעיר ושמעה את הצעירה מתרברבת שכבר שכבה עם 5 ישראלים, לא הובאה למסירת עדות, אינה מופיעה בין עדי התביעה ולפי הידוע בכלל יצאה את האי למחרת האירוע.(עדכון ראשון: 13:07)