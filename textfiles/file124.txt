הרופא בשנות ה-40 לחייו חשוד שאנס את התיירת בתחילת השנה במהלך יום עבודה בבית החולים. בית משפט השלום בתל אביב האריך את מעצרו בארבעה ימים. וולפסון: הוא לא מועסק במקום מחודש יוני 2019 רופא שהועסק בבית החולים וולפסון בחולון, חשוד באונס תיירת שהגיעה לישראל כדי להתנדב בבית החולים. הרופא בשנות ה-40 לחייו חשוד שאנס את המתנדבת בתחילת השנה במקום במהלך יום עבודה. הוא נעצר אתמול והובא הבוקר בפני בית משפט השלום בתל אביב שהאריך את מעצרו בארבעה ימים עד ליום ראשון הבא. לבקשת סנגורו אסר בית המשפט על פרסום כל פרט שעשוי להביא לזיהויו של החשוד. מבית החולים וולפסון נמסר בתגובה: ככל שנמסר לנו היום על ידי הגורמים המוסמכים, החשדות החמורים הם נגד רופא שאינו מועסק בבית החולים מחודש יוני 2019. אנו סומכים על רשויות החוק והאכיפה שיפעלו במהירות לחקר האמת ומיצוי הדין. לפני ארבעה חודשים נעצר רופא ילדים בן 37 מגני תקווה, בחשד שהטריד מינית נער בן 14 באמצעות אפליקציה בטלפון הסלולרי. תלונתו של הנער הגיעה לידי חוקרי היחידה לחקירות הטרדה ברשת בלהב 433, ואלה ניהלו נגדו חקירה סמויה. במשטרה סבורים כי הרופא ד"ר עידן ברק, מגני תקווה, תקף נערים נוספים והערכה היא כי ייתכן שקטינים נוספים יגישו תלונה על הטרדה.לפני תשעה חודשים נעצר רופא בן 50 בחשד לביצוע מעשה אונס במטופלת במרפאה בתל אביב. מדובר באורתופד שעבד במרפאה לטיפול בעובדים זרים בדרום העיר. הרופא נעצר בעקבות דיווח שהתקבל במשטרה אודות חשד שאנס נתינה זרה שטענה כי נגע במהלך בדיקה באיבר מינה. הרופא מכחיש את המעשים ואולם בית משפט השלום בתל אביב האריך את מעצרו.