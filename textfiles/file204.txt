במסגרת הסדר טיעון נגזר על הגבר,בן 36 ששהה אז בישראל בניגוד לחוק, עונש מאסר לשמונה שנים וחצי. הרשעתו התאפשרה בעקבות ממצא DNA שנלקחה מבגדיה של המתלוננת לאחר האירוע אסירים לבנונים ברחו מהכלא ונהרגו בתאונת דרכים (בווידאו: המשטרה עצרה חשוד באונס לפני כעשור ברעננה) בית המשפט המחוזי בירושלים הרשיע היום (שני) נאשם באונס בת 45 בעיר, זאת בחלוף 11 שנים מאז בוצעה העבירה. הרשעת הנאשם התאפשרה בעקבות התאמת פרופיל DNA לדגימה שנלקחה מבגדיה של המתלוננת לאחר האירוע. הנאשם, בן 36, הודה והורשע בכל העבירות המיוחסות לו, בהן אינוס, מעשה סדום בנסיבות מחמירות, וכן שהייה בלתי חוקית בתחומי ישראל במסגרת הסדר טיעון. בית המשפט גזר עליו עונש מאסר בפועל למשך שמונה שנים וחצי, מאסר על תנאי למשך שנתיים ופיצוי כספי בסך 30 אלף שקלים.כתב האישום, שהוגש על ידי פרקליטות מחוז ירושלים, מתאר את האירוע החמור שהתרחש באוקטובר 2007 בזמן שהמתלוננת המתינה לאוטובוס בעיר. על פי כתב האישום, האיש הציע למתלוננת להתלוות אליו לתחנה סמוכה. בשלב מסוים ולאחר הליכתם המשותפת הגיעו השניים לאזור ריק מאדם. המתלוננת חששה שהנאשם יפגע בה וביקשה לחזור על עקבותיה. בשלב זה, הנאשם אחז בידה והיא החלה לצעוק "משטרה משטרה. יש מישהו ששומע אותי?". הנאשם הבהיר לאישה שאין אף אחד שיכול לשמוע אותה. הוא הרים אבן בידו, הצמיד לראשה, איים להרוג אותה ובהמשך ביצע בה את המעשים שיוחסו לו. במהלך האירוע, המתלוננת אמרה לנאשם שהיא "כמו אמו, כמו אחותו, כמו אשתו", כדי לגרום לו לחדול ממעשיו. כמו כן, אמרה לו שיש לה ילדים, ואף הציעה לשלם לו כסף תמורת זה שיניח לה. למרות זאת הנאשם אנס את המתלוננת וביצע בה מעשים מגונים ומעשי סדום בנסיבות מחמירות בניגוד מוחלט לרצונה.בזמן ביצוע העבירה, הנאשם המתגורר בשטחים לא היה מורשה להיכנס לישראל. מיד לאחר המעשה הוא נמלט מהמקום. המתלוננת, שלא הכירה אותו, הגיעה לבית החולים לאחר האירוע, סיפרה על אודות המקרה והמשטרה פתחה בחקירה. הבגדים שלבשה ועליהם ממצאי ה-DNA  של החשוד הועברו למעבדה הביולוגית במשטרה, שם הופק פרופיל תואם והוא הוכנס למאגר. ביוני 2018 נעצר הנאשם בתל אביב בחשד לביצוע עבירה אחרת, וזמן קצר לאחר מכן התגלתה התאמה לפרופיל שהופק הממצאים בסוף 2007. כתב האישום נגדו הוגש בחלוף 11 שנים מביצוע העבירה. לאחר הגשת כתב האישום טען בא כוח הנאשם כי חלפה תקופת ההתיישנות ועל כן לא ניתן להעמידו לדין. הפרקליטות טענה בתגובה כי השוואת הפרופיל שנלקח מדגימת ה-DNA כנגד פרופילים חדשים שהוכנסו למאגר יש בה כדי לעצור את מרוץ ההתיישנות, שכן פעולת חקירה שנועדה לאיתור עבריין עשויה להיות פעולה מתמשכת, כגון בדרך של מאגר הנתונים, ויש בה כדי לעצור את מניין תקופת ההתיישנות. הרכב השופטים קיבל את טענתם. עו"ד ג'ני אבני ועו"ד נועה עזרא-רחמני מפרקליטות מחוז ירושלים שניהלו את התיק הביעו שביעות רצון מההחלטה.  "גזר הדין שניתן היום מבטא מאבק נחוש וחסר פשרות של רשויות האכיפה למיגור הפשיעה ולמיצוי הדין עם עברייני מין גם שנים רבות לאחר ביצוע העבירות", אמרו. "בית המשפט קיבל את עמדת הפרקליטות וקבע כי עבירות פשע חמור כמו אלה שביצע הנאשם דינן מאסר ממושך מאחורי סורג ובריח. עוד קבע בית המשפט כי גם עבריין שנמלט מאימת הדין ומי שהמשטרה מתקשה לאתרו - אינו יוצא נשכר ויישא בעונש הולם גם בחלוף שנים, ובמקרים מעין אלה עילת ההתיישנות אינה יכולה לשמש חומת מגן וחסינות לעבריינים. הסדר הטיעון במסגרתו הודה הנאשם והורשע בכל העבירות נחתם מתוך התחשבות בקושי שהביעה המתלוננת בכל הנוגע לצורך להעיד במשפט שנים רבות לאחר האירוע. מדובר באירוע אלים וקשה אשר את השלכותיו נושאת המתלוננת עמה מאז אותו יום, אנו מבקשות לחזק את ידיה ומקוות שגזר הדין יהווה עבורה סגירת מעגל ונחמה מסוימת".