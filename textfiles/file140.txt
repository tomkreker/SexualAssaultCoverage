רונן ביטי הורשע במעשים מגונים בשבע נערות בנות 14-16, לאחר שבפרקליטות השתכנעו כי התלונות של שתיים מהן לא מגיעות לעבירה פלילית. לפי כתב האישום, הן היו חברות בקבוצת ווטסאפ של מעריצות בתו. בפרקליטות יבקשו להטיל עליו עונש מאסר רונן ביטי, אביה של כוכבת הילדים עדי ביטי, הודה והורשע היום (רביעי) במסגרת הסדר טיעון בהטרדה מינית ומעשים מגונים בשבע קטינות בנות 14-16. בכתב האישום המקורי נכללו תשע מתלוננות, אולם לדברי הפרקליטות במהלך הליך הגישור השתכנעו כי התלונות של שתיים מהן לא מגיעות כדי עבירה פלילית. ההסדר לא כולל הסכמה לעניין העונש, ובפרקליטות יבקשו להטיל על ביטי עונש מאסר בפועל. עורך דינו, עו"ד אבי חימי, מסר כי "ראוי לנהל את ההליך המשפטי בהיכל המשפט בלבד".החקירה נגד ביטי בן ה-48 נפתחה לאחר שהוגשה תלונה בסוף חודש ינואר של השנה שעברה, בחשד שביצע עבירות מין בנערות חברות עמו בכמה קבוצות ווטסאפ, העיקרית שבהן קבוצת "ביטי אימפריה" שנוהלה על ידו. על פי כתב האישום, בשנת 2014 הקים ביטי קבוצת הוואטסאפ שבה היו חברות כ-70 קטינות שמעריצות את בתו. בשנתיים האחרונות הוא נהג לשוחח עם תשע בנות מהקבוצה, בין היתר שיחות בעלות תוכן מיני. ביטי פנה לקטינות בצ'אט הפרטי ושכנע אותן להוריד את אפליקציית טלגרם, כשהסביר כי מדובר באפליקציה "בטוחה" בה ניתן לנהל שיחות סודיות שלא ניתן להעתיק או להעביר, וכי ההודעות נמחקות מיד בסמוך לכתיבתן. בין היתר נהג ביטי לשאול את הקטינות האם קיימו יחסי מין, ביקש מחלקן הודעה קולית בה הן נשמעות גונחות, שלח לחלקן תמונות וצילומי וידאו שלו מבצע מעשים מיניים בעצמו והציע לחלקן לבצע בעצמן מעשים מיניים, כך על פי האישום. ביטי אף ביקש מאחת הקטינות לבצע בו מעשים מיניים וכן שלח לשלוש קטינות סרטון המתעד מעשים כאלה בין שני קטינים בכיתת לימודים.בעקבות מעשיו של ביטי, נכתב בכתב האישום, פתחו חלק מהקטינות קבוצת ווטסאפ שבה חשפו בפני אשתו את מעשיו, והוא בתגובה שלח בקבוצה הודעה קולית שבה איים על שתיים מהן. בכתב האישום מייחס לו עבירות מעשה מגונה בפני קטינה מתחת לגיל 16, מעשה מגונה בקטינה מתחת לגיל 14 וכן איומים והטרדה מינית בקטינה שטרם מלאו לה 15. ביטי שוחרר למעצר בית בחודש אפריל של אותה השנה לאחר שבית המשפט דחה את ערעור הפרקליטות, שביקשה להותיר אותו במעצר. עם שחרורו נאסר עליו להשתמש באינטרנט, לרבות דרך הטלפון. כמו כן, הוטלה עלי והרחקה מכל מקום שבו שוהות קטינות, ונאסר על קטינים שאינם ממשפחתו להיכנס לבית.(עדכון ראשון: 10:38)