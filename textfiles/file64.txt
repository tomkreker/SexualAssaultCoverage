כשפרקליטיו ובני משפחתו לצדו, החשוד באונס הילדה מבנימין שוחרר מכלא עופר דרך מחסום ביתוניא. "השאלה החשובה היא מי אמר לילדה שתצביע עליי", אמר לאחר שהגיע לביתו. חקירת המשטרה תימשך הן ביחס לקטוסה והן בכיוונים נוספים מחמוד קטוסה, שהואשם באונס הילדה בת ה-7 בבנימין, שוחרר היום (שלישי) מכלא עופר. זאת בהמשך להחלטה לבטל את כתב האישום נגדו. "אני אדם נקי", אמר לאחר השחרור. עוד אמר: "כל הזמן צעקתי ובכיתי ואמרתי שאני חף מפשע. ואף אחד לא שמע לי". קרובי משפחתו וחבריו הגיעו לקבלו לאחר השחרור ונשאו אותו על כתפיהם תוך קריאות שמחה.קטוסה, שהתקבל בשמחה רבה בביתו בדיר קדיס שבנפת רמאללה, אמר כי "אף אחד לא שלא היה במצב כזה לא יכול להסביר. הכאב שקיבלתי מהדבר הזה בלב שלי, בחיים לא חשבתי שזה יקרה לי. אני בן אדם עם משפחה". הוא הוסיף כי "כל מה שדיברו עליו מבחינתי זה מיליון אחוז שקר. כמו בסרט, צעקתי כל הזמן ואף אחד לא הקשיב לי. כשלקחו אותי בדקה הראשונה שאלתי 'אתה בטוח שאתה צריך אותי?' אמרו לי שאדע בתחנת המשטרה. שאלו אותי אם אני צריך עורך דין. אמרתי ש'אין לא צורך, תחקור'. אחר כך הסבירו לי ולא האמנתי. חשבתי שהוא צוחק איתי".עוד בנושא: לדברי קטוסה, הוא לא הכיר את הילדה שהותקפה. "אנשים נכנסים ויוצאים מבית הספר, לא שמתי לב שהאימא הייתה עם הילדה בבית הספר. חוץ מהבית ספר הזה אני גם אחראי ל-80 פועלים. פעם ראשונה שחשבתי שסתם מישהו יגיע להצביע על בן אדם וישקר ויהרוס לא רק את החיים שלו, אלא גם את חיי משפחתו ואת השם שלו". קטוסה טען כי "משפחת הילדה יודעת שהכל שקר". "הם יודעים שאין שם מלה נכונה. אם חס וחלילה קרה כזה דבר לילדה. אני עם הילדה והמשפחה שלה. אין לי נגדם כלום. אבל השאלה החשובה היא מי אמר לילדה שתצביע עלי. המשטרה והחוקרים צריכים לדעת מה", אמר.לגבי בדיקת הפוליגרף שעבר, שבאחת מהן נמצא דובר שקר אמר קטוסה כי "לקחו אותי לפוליגרף אחרי איזה כשבוע ושמו לי דברים. אני לא מבין מה זה, ואמרו לי איך להגיע ומה לעשות עם הידיים. למשטרה אני אומר שאם לוקחים אדם על משהו שיבדקו כמו שצריך. אחר כך יכולים לשלוח לבית משפט, אבל אם לא עושים עבודה כמו שצריך יכולים לשים אדם במאסר בלי כלום. אני גם הייתי כל הזמן בפחד במעצר. פחדתי שלא אצא משם". מוקדם יותר, לאחר שנודע כי הפרקליטות הצבאית החליטה לבטל את האישום, זעם עו"ד יהודה פריד, פרקליטה של משפחת הילדה ואמר כי מדובר ב"לא פחות מהפקרות". לדבריו, "נכון לאתמול בחצות, הילדה היתה עדיין בחקירה ועל פי המידע שבידנו זיהתה באופן נחרץ את הנאשם כמי שאנס אותה".לדברי פרקליט המשפחה, "אתמול התקבלו ראיות חדשות, מזעזעות ומדאיגות ולא ברור לנו איך יתכן שלמרות ראיות אלו ונחרצות הילדה, המדינה מתעוררת הבוקר לסיטואציה בה משחררים הביתה אדם שילדה בת שבע טוענת בנחרצות שהוא האיש שאנס אותה. תושבי מדינת ישראל צריכים להיות מאוד מודאגים בבוקר זה". הוא הוסיף כי המדינה הסתכלה אמש לילדה בעיניים בעודה מתארת בכאב עצום את שחוותה והפנתה לה את גבה. הבטחנו לילדה שלא נפקיר אותה ונמשיך מצדנו לעשות הכול כדי למצות את הדין". פריד תאר את מצבה של הילדה ואמר כי "הילדה ומשפחתה בהלם מוחלט, הילדה שבורת לב ולא מוכנה לצאת מביתה. אנחנו שוקלים ברגעים אלו את המשך דרכנו".עו"ד דרוויש נאשף, המייצג את קטוסה, אמר כי הוא קיבל את ההחלטה לשחררו ברגשות מעורבים. "מצד אחד מאוד שמח שהוא הולך הביתה ויוכל לחבק את משפחתו, אבל מצד שני זהו יום עצוב. יש ילדה שנאנסה ויש אדם שישב בכלא כמעט חודשיים. והיום כולם יודעים דברים שאמרתי לפני שבוע. מעבר לעניין האישי של מחמוד זה מקרה שצריך לעורר תהיות בכל הנוגע להתנהלות של המשטרה בצד הזה של הקו הירוק. אשמח מאוד אם מה שאני שומע לעניין הרצינות לבחון את זה יקרה. ולא יתמקדו רק באופן הטכני אלא לכל מה שקשור להתנהלות משטרת ישראל מול האוכלוסייה הספציפית הזו".נאשף הוסיף כי "כולנו היינו ביחד וחיינו את התיק בשבוע האחרון וכולכם נחשפתם ברובד כזה או אחר להתנהלות. אני מקווה שבסופו של דבר האירוע הזה בעניין של מחמוד אולי מעורר אנשים. בסופו של יום אנחנו רוצים הליך הוגן ואני מקווה שמתישהו גם פה יהיה". פרקליטו הנוסף של קטוסה, עו"ד מונדר אבו אחמד, אמר הבוקר כי הוא "חש תחושות של אדם זכאי, חף מפשע. נחכה לו כאן בבית המשפט הצבאי ונלווה אותו לכפר. עדיין לא דיברנו איתו. אני בטוח שהשב"ס הודיע לו, ניפגש איתו ונעדכן אותו בכל ההליך המשפטי הצפוי. גם מהצד השני יש פה ילדה שנפגעה, אני מזדהה עם הילדה והמשפחה אבל יש פה עצור שלא קשור לאירוע הזה".אנואר קטוסה, אחיו של מחמוד, התייחס להחלטה על שחרורו של אחיו ואמר כי המשפחה חזרה לחיים. "אני לא יכול להסביר. הייתי מת ועכשיו אני יצאתי מחדש לחיים. אנחנו אומרים תודה לאל שעברנו את זה".הפרשה נחשפה עם הגשת כתב האישום החמור נגד קטוסה, העובד כשרת בבית הספר בו לומדת הילדה. לפי כתב האישום, בין החודשים פברואר לאפריל, או במועד הסמוך להם, לקח בכוח קטוסה את הילדה מבית הספר לדירה בשכונה סמוכה. עוד נטען כי בדירה היו מכרים שלו, שהחזיקו את הילדה בעוד הנאשם אונס אותה. כתב האישום עורר תגובות זועמות נגד הנאשם וטענות למניע לאומני. לצד זאת, חשף כתב האישום גם כשלים ורשלנות רבה בחקירה. גורם בכיר במשטרה אמר הבוקר לוואלה! NEWS לאחר ההודעה על ביטול כתב האישום כי "עכשיו מתחילים את החקירה מאפס כשהחשוד המרכזי שלנו הוא קטוסה". לדברי הגורם, "החוקרים ינסו לחקור את התיק כאילו הוא הגיע אלינו בפעם הראשונה. ההחלטה של הפצ"ר התקבלה כבר אתמול בבוקר, אולם בעקבות הפגישה עם נציגי המשפחה של הילדה הודיעו לפרקליט כי יש להם ראיות נוספות".במשך כל הלילה פעלו חוקרי המז"פ וחוקרי ימ"ר ש"י כדי לבדוק את החפצים שנאספו מביתה של הילדה והם כללו כמה פריטים: בגדים, תיק בית הספר והיומן של הילדה עליהם הצביעו בני המשפחה ומה שלא נבדק בחקירה הראשונית. ההחלטה של הפרקליט הצבאי הראשי שרון אפק התקבלה כבר אתמול בבוקר. נציגי בני משפחתה של הילדה זומנו לשיחה עם נציגי הפרקליטות שבמהלכה הם העלו את הטענה כי לא הכול נבדק ולא נלקחו ממצאים פורנזיים מחפציה ובגדיה של הילדה.(עדכון ראשון: 12:44)