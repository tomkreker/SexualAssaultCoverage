15 הנערים שנחשדו במעורבות באונס בת ה-11 מכחישים בתוקף כי היה ביניהם מגע מיני, אולם הילדה ביקשה לקיים עימות. אמה ועורכת דינה נתנו את הסכמתן להליך, אך עקב גילה הצעיר על אנשי מקצוע לאשר זאת. בין חומרי החקירה: הודעות טקסט רבות, חלקן בעלות אופי מיני חקירת החשד לאונס הקבוצתי של בת ה-11 בצפון נמשכת. מדובר בחקירה סבוכה שנעה בין עדויות שונות שהגישה הילדה ותחילתה בסירוב מוחלט מצידה לשתף פעולה. רק מאוחר יותר העידה הנערה ופירטה את שמותיהם של 15 נערים שלדבריה פגעו בה. בית המשפט הדגיש כי אינו מטיל דופי בעדויות הילדה, אבל עם זאת עמד על המורכבות הגדולה והבעייתיות בתיק זה, כשחוסר האחידות בגרסאות מקשה לקבוע את מהימנותן.כל הנערים, השמונה שנעצרו ושבעה נוספים שנחקרו, מכחישים בתוקף כי היה בינם לבין הילדה מגע מיני. המתלוננת מצדה שבה ואמרה כי היא מעוניינת לקיים עימות, במהלכו יגידו הנערים בפניה כי אכן לא היה דבר. עם זאת, עקב גילה הצעיר, להליך כזה עלולות להיות השלכות נוספות, מעבר להשלכות החקירתיות, וגם תמיכת אמה ועורכת הדין של המשפחה בעימות אינה מספיקה. ההליך יתקיים רק לאחר שאנשי מקצוע, בהם חוקרת ילדים ועובדת סוציאלית, יכריעו כי אכן מדובר בטובת הילדה ויקבעו כי לא ייגרם לה נזק נוסף כתוצאה מהעימות. החקירה מתנהלת בידי חוקרי ילדים ונוער וחוקרי משטרה ומלווה כל העת על ידי פרקליטות מחוז הצפון. במסגרה נעצרו שמונה נערים למשך שלושה ימים, לאחריהם שוחררו על ידי בית משפט השלום בנצרת למרות בקשת המשטרה להאריך את מעצרם. גם בית המשפט המחוזי בנצרת לא נעתר לבקשת המשטרה ודחה את הערעור שהוגש נוכח ההחלטה לשחרר אותם. בין הילדה לחלק מהנערים נשלחו הודעות טקסט רבות, חלקן בעלות אופי מיני. מסכת ההתכתבויות היא חלק מחומרי החקירה המצויים בידי המשטרה. עו"ד עידית שינו-אמיתי, המייצגת את בת ה-11, סיפרה אתמול כי מצבה הנפשי קשה. לטענתה, חולשת התיק נובעת מבעיות בחקירה, ש"החלה להתקדם רק לאחר שאמה של הילדה הבינה שזה לא מתקדם לשום מקום ופנתה אליי". כעת מתגוררת הילדה במרכז חירום לילדים בסיכון. חברת המשפחה אמרה כי היא נמצאת במרכז כבר שלושה חודשים, שם היא מטופלת. "היא במצב קשה ונמצאת בתהליך שיקום. בתחילה הייתה במצב מאוד קשה ולקח זמן עד שהתחילה לספר מה שעבר עליה", אמרה. לטענתה, "הילדה הכירה מישהי גדולה ממנה בשנתיים והיא שהכירה לה את כל החבורה הזאת. הם החלו לפגוע בה. היו מקרים שהם איימו עליה שאם לא תגיע למקומות מסוימים הם יפגעו בה. ברווחה ידעו על מקרי ההיעדרויות האלו, למה לא הוציאו אותה אז מהבית?".מאז החלה להיחקר הפרשה נעצרו 15 נערים, רובם בגילאי 14-16, אולם חשוד אחד הוא בן 17 ואחד נוסף בן 13. בין השאר נחקר גם האם יש חשד כי נערות נוספות נפגעו על ידי מי מן החשודים, אולם החקירה לא העלתה כי אכן קיימים חשדות כאלו. כעת לא חלה עליהם כל מגבלה פרט לאיסור יצירת קשר עם מעורבים אחרים בפרשה.