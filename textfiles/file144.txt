מעצרו של החשוד, תושב תל אביב, הוארך על ידי בית המשפט. מיוחסים לו גם מעשים מגונים בחוסות, שבוצעו על פי החשד בחדר המפגש של המעון. עורכת דינו: "מדובר בעלילת שווא. בנו לוקה בפיגור עמוק ולא הייתה לו כל גישה או סיבה להיפגש עם חוסים אחרים" בית משפט השלום בחיפה האריך היום (שישי), עד יום שני הבא, את מעצרו של זקי אריה, תושב תל אביב, בן 82, שנעצר בחשד למעשים מגונים בחוסות מעון בחדרה בו מתגורר גם בנו, חוסה כבן 50. בפתח הדיון התברר שבעקבות התפתחות החקירה, המשטרה מייחסת לו גם אינוס של אחת החוסות. האירועים בוצעו בחדר מפגש של המעון. הוא מכחיש מכל וכל את כל החשדות נגדו, אבל השופט הבכיר יעקב בכר צפה בסרטון שהציג בפניו החוקר רועי מסורי, וקבע כי קיים חשד סביר שהאיש עבר את העבירות המיוחסות לו. הוא ציין כי "תלונות החוסות נתמכות בראיות אובייקטיביות". הפרשה נחקרת בתחנת חדרה. במשטרה אומרים שתלונה התקבלה אצלה ביום שלישי. עו"ד סיגל דבורי המייצגת את האיש מטעם הסניגוריה הציבורית אומרת לוואלה! NEWS כי מדובר באדם חולה, נטול עבר פלילי, המתגורר בדיור מוגן, ושטוען כי "מדובר בעלילה שמקורה בתלונות חוזרות ונשנות שהגיש הוא עצמו כנגד המעון ואופן ניהולו בתקופה האחרונה, תלונות אשר בחלקן אף הוכחו כנכונות וגררו ביקור רשמי של נציגי משרד הרווחה במקום". לדבריה, "פגישותיו עם בנו, הלוקה בפיגור עמוק ואוטיזם, מתנהלות בחדר בו מתקיים מפגש פתוח המתועד באמצעות מצלמה ולא הייתה לו כל גישה או סיבה להיפגש עם חוסים או חוסות אחרים במעון".