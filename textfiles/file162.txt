האסיר הבטחוני, מוחמד עטאללה יואשם בעקבות תלונות של סוהרות על הטרדה בכלא גלבוע. עם זאת, בפרקליטות החליטו לסגור מחוסר ראיות את התיק נגד קצין המודיעין שנחשד בשיבוץ הסוהרות באגף בתמורה לשקט תעשייתי ומידע מודיעיני. פרקליטת המחוז לסוהרות: "יש אמת ויש משפט" הפרקליטות הודיעה היום (חמישי) כי בכוונתה להגיש כתב אישום נגד מוחמד עטאללה, אסיר עולם מארגון פתח בגין הטרדה מינית של סוהרות בכלא גלבוע. עם זאת, התיק נגד ראני באשא, קצין המודיעין שנחשד ששיבץ סוהרות באגף של המחבל לפי דרישתו בתמורה לשקט תעשייתי ומידע מודיעיני - נסגר מחוסר ראיות. בעקבות ההחלטה, אמרה פרקליטת המחוז לסוהרות: "יש אמת ויש משפט". מאז חשיפת הפרשה קצין המודיעין הושהה מעבודתו. בשב"ס יחליטו בימים הקרובים האם לפתוח בהליך משמעתי נגדו.עו"ד קרן ברק, מומחית לייצוג נפגעות עבירות מין המלווה את הפרשה, הביעה אכזבה מההחלטה לסגור את התיק נגד קצין המודיעין וכינתה אותה "תמוהה". "החלטת הפרקליטות מאכזבת מאוד וקשה להימלט מהתחושה כי בכל הנוגע לקצין השב"ס העניין הושתק מסיבות שאינן ענייניות. בסופו של יום, היחידות שמשלמות את המחיר הן אותן סוהרות". היא הוסיפה: "בכוונתי לפעול בנחישות במטרה לשנות את החלטת הפרקליטות ולהביא לכך שיוגשו כתבי אישום נגד כל הגורמים בשב"ס שהפקירו את הסוהרות בידי המחבל. אלמד את תיק החקירה ומכלול העדויות שנגבו ואפעל בכל המישורים כדי להפוך את ההחלטה לסגור את התיק ללא כתבי אישום נגדם. יובהר לשב"ס ולמדינה כי תביעה אזרחית לפיצויים כספיים בגין נזקים נפשיים תוגש ובמהלכה ייחשפו כל פרטי הפרשה בבית המשפט במטרה לעשות צדק".הפרשה החלה בנובמבר 2017, אז הגישה סוהרת תלונה במשטרה על כך שאסיר עולם בטחוני מטריד אותה מינית, ואמרה כי היא חושדת שקצין המודיעין סגר דיל עם האסיר לשבץ אותה באגף תמורת שקט תעשייתי. אסירות נוספות התלוננו בשב"ס במשך הזמן במסגרת הפרשה, אשר נחשפה בערוץ 20 ביוני 2018. על פי פרסומים קודמים בפרשה, שלוש סוהרות סיפרו למקורביהן כי קצין המודיעין הכריח אותן לעבור מאגף פלילי לאגף של אסירים ביטחוניים לאחר שעטאללה, אחד ממנהיגי המחבלים בכלא, ביקש זאת. אחת הסוהרות אמרה, לפי פרסומים, כי עטאללה אחז בישבנה. שתי סוהרות נוספות התלוננו גם הן ואמרו כי העברתן לאגף בוצעה לדרישת קצין מודיעין בדרגת רב-כלאי בכלא, במסגרת הסכם בינו ובין עטאללה, שנשפט למאסר עולם.כך סיפרה י', על מה שקרה לה, לאחד ממקורביה: "האסיר הביטחוני ראה אותי ואמר לי בואי תעבדי באגף שלי, עניתי לו: ממש לא. יום אחד מפקד המשמרת שלי אמר לי שקצין המודיעין דרש שאעבור לעבוד באגף של האסיר. אמרתי לו שאני לא רוצה. המפקד ענה לי, 'דרשו אותך שם'. בהתחלה סירבתי להיכנס, זה אסיר שעושים לו הרבה כבוד בכלא, כולם משום מה דופקים לו חשבון" עו"ד אמיר ברבי שמייצג את קצין המודיעין, הגיב להחלטת הפרקליטות ואמר כי "מרשי שימש כקצין המודיעין בכלא בטחוני בחלק מן התקופה האמורה, ובמסגרת תפקידו פעל כשבטחון מדינת ישראל ובטחון בית הסוהר לנגד עיניו. מתוקף תפקידו היה אמון על סיכול וחשיפה של אירועים פליליים וביטחוניים. במסגרת פעילות לחשיפת פח"ע מבוצעות כל העת פעולות מודיעיניות מסווגות אשר הובילו לא אחת לסיכול פיגועים ואירועים חריגים בכלא ומחוצה לו"."מאחר ומדובר בעבודת מודיעין, איני יכול לחשוף שיטות פעולה, או להתייחס לגופן של טענות. מרשי שיתף פעולה באופן מלא במהלך החקירה. הטענות על קניית 'שקט תעשייתי' מנותקות מן המציאות. במשך כל תקופת החקירה, שהחלה בעקבות כתבה עם כותרת מפוצצת, ידענו שמדובר בבועה שעתידה להתנפץ לרסיסים. החלטת הפרקליטות שהתקבלה לאחר פעולות חקירה והשלמות חקירה, משקפת הן את האמת והן את הצדק".