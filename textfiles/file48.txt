פרסום ראשון: השוטר, בשנות ה-30 לחייו, נעצר בתחילת השבוע על ידי מח"ש לאחר ששלוש שוטרות התחנה התלוננו כי הטריד אותן. מאחת העדויות עולה כי הוא כפה עצמו על שוטרת ונגע בה במקומות אינטימיים. בחקירתו הכחיש אך המיוחס לו אך מעצרו הוארך המחלקה לחקירות שוטרים במשרד המשפטים עצרה בתחילת השבוע שוטר בשנות ה-30 לחייו, המשרת באגף המבצעים של התחנה, בחשד כי ביצע עבירות מין בכמה שוטרות צעירות בעת עבודתם המשותפת במהלך המשמרת.עד כה נחקר השוטר לגבי שלוש שוטרות שונות ואף עומת עם חלקן. השוטר החשוד הכחיש את המיוחס לו ובתום חקירתו הראשונה שוחרר למעצר בית של חמישה ימים שהוארך היום (רביעי) בשנית בחמישה ימים נוספים. מעדות אחת המתלוננות עולה כי השוטר כפה את עצמו עליה, התחכך בה, ונגע בה במקומות אינטימיים בניגוד לרצונה. אותה שוטרת הגישה תלונה למח"ש נגד השוטר שכאמור נחקר באזהרה, הושעה מעבודתו ונשלח למעצר בית. אחריה התלוננו שתי שוטרות נוספות נגד אותו שוטר. עוד בוואלה! NEWS: בתחנת חדרה קיבלו בתדהמה את הידיעה על חקירת השוטר וסיפרו כי מדובר בשוטר חרוץ במיוחד, מסור לעבודתו המבצע את כל המוטל עליו בצורה הטובה ביותר ולשביעות רצון מפקדיו.זו לא הפרשה הראשונה שמסעירה את תחנת משטרת חדרה. לפני כשנתיים הורשע סנ"צ אבי מאור, מפקד משטרת חדרה לשעבר, בעבירות  של מרמה והפרת אמונים לאחר שבין השנים 2013 ו-2014 פעל לקידומן של שוטרות צעירות ממנו בשנים רבות עמן ניהל קשר רומנטי ואף העניק להן יחס מועדף בזמן שהיה מפקדן. מאור שהיה קצין מוערך ומועמד לקידום, נאלץ לסיים את שירותו במשטרה.המחלקה לחקירות שוטרים מסרה בתגובה כי מתנהלת חקירה והשוטר שוחרר למעצר בית.ממשטרת ישראל נמסר: "השוטר הורחק מכל פעילות משטרתית וככל שיאומתו החשדות, הרי שאנו רואים בחומרה רבה את המקרה החריג שאינו עומד בקנה אחד עם רוח הארגון וערכיו. בימים אלו נשקלים נקיטת צעדים מנהליים נגד השוטר עד לקבלת תוצאות החקירה וממצאיה ממח"ש, אז גם ייבחן סיום שירותו. המשטרה תמשיך לפעול בנחישות כנגד כל חריגה מהנורמות הארגוניות וללוות את המתלוננות ככל שידרש במטרה לאפשר סביבה בטוחה ומכבדת לכל המשרתים בארגון". עורך הדין רותם כהן, המייצג את השוטר, מסר בתגובה כי "הלקוח שלי הודף כל טענה באשר לחשד כזה או אחר, מדובר בעלילת שווא לא מבוססת ורחוקה שנות אור מהאמת".(עדכון ראשון: 16:03)