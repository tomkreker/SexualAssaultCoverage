השוטר, שבמסגרת תפקידו נהג לטפל בנשים קורבנות סחר בבני אדם במקלט, הואשם כי ניצל את קשריו כדי לקיים איתן יחסי מין. עוד עולה כי נהג לשוחח עמן באמצעות טלפון מיוחד על מנת לשמור על חשאיות הקשר, שאותו ניסה להשמיד לאחר מעצרו בבית משפט השלום בתל אביב הגישה היום (שלישי) המחלקה לחקירות שוטרים כתב אישום נגד שוטר לשעבר ששימש כחוקר בימ"ר תל אביב, בגין ניצול נשים קורבנות סחר בבני אדם. במסגרת הסדר טיעון שנחתם עמו, הוא נאשם בארבעה מקרים של הפרת אמונים והשמדת ראיה. צו איסור פרסום הוטל על שמו של השוטר. על פי כתב האישום, השוטר חקר תיקים שהתמקדו בעבירות כגון הבאת אדם לעיסוק בזנות, סרסרות, גרימה לעזיבת המדינה לשם זנות או עבדות ועוד, ולצורך כך גבה עדויות מנשים נפגעות עבירה ומעדות שונות. מתוקף תפקידו במשטרת ישראל, החוקר עמד בקשר עם מקלט בו שהו נשים המוכרות כקורבנות סחר בבני אדם, חלקן נשים בזנות שלא ידעו עברית, וסייע להן ברכישת ביגוד, בהנעלה ובטיפולים רפואיים שהמקלט לא יכול היה לספק. לצורך קבלת הסיוע היו הנשים פונות לשוטר המטפל בתיק הנוגע אליהן. כך, הגיע החוקר למקלט ושמר על קשר רציף עם הנשים. על פי כתב האישום נוצרו יחסי קירבה ותלות בינן לבינו מתוקף תפקידו, ונטען כי הוא ניצל את הקשר הזה כדי לקיים עימן קשרים מיניים בהסכמה.עוד בוואלה! NEWS: כתב האישום מפרט כמה מקרים בהם פנה השוטר לנשים ששהו במקלט ונעזרו בו מתוקף תפקידו, והציע להן לקיים עמו יחסי מין. כך, באחד המקרים המתוארים בכתב האישום, ביקש מאחת הנשים שפנו אליו, המוכרת כקורבן סחר בבני אדם, שתשלח תמונות של עצמה והציע לה לקיים איתו יחסי מין, אולם היא הבהירה שאינה מעוניינת בכך. כעבור כמה שבועות הציע לה הנאשם להצטרף אליו לטיול עם כלבו, אסף אותה עם מהמקלט עם אופנועו לדירתו, שם קיימו השניים יחסי מין בהסכמה. כדי להסתיר את מעשיו, נטען, רכש השוטר קו טלפון נוסף כדי לנהל אתה קשר עם הנשים, ומחק משני המכשירים תכתובות בינו לבינן - ואף הנחה גם אותן למחוק את ההתכתבויות ולא לספר לגורמים נוספים על הקשר. השוטר פוטר בעקבות החקירה שהתנהלה נגדו. במקרה אחר בו סייע החוקר לאישה הסובלת מהתמכרות לאלכוהול שנפלה אף היא קורבן לסחר בבני אדם, נהג לשלוח הודעות בעל אופי מיני, אף על פי שכבר ניתקה קשר עם המקלט בו הסתייעה. גם הפעם הורה לה למחוק את התכתובות איתו, תוך שציין "זה הסוד שלנו". נוסף על כך, הוא הציע לה להיפגש עמו, לשתות יחדיו אלכוהול ולא לספר על כך לאיש ואף ביקש שתשלח תמונות שלה. לאחר כמה התכתבויות נוספות, השניים נפגשו וקיימו יחסי מין בהסכמה. כתב האישום מפרט שני מקרים נוספים בהם פעל הנאשם פעמים נוספות לקיום יחסי מין עם הנשים שלהם סייע במסגרת עבודתו. זאת ועוד, יוחס לו סעיף הנוגע להשמדת ראיה, זאת לאחר שניסה לאחר מעצרו להעלים ראיות ואף להשמיד את הטלפון הנייד ששימש אותו לקיום הקשרים האסורים עם הנשים.