בני משפחתה של הנערה טוענים כי על ידי פריט הלבוש תוכל המשטרה לחלץ DNA של החשודים במעורבות באונס בתם. "מצבה הנפשי של בתי קשה מנשוא", אומר האב. הילדה זיהתה חשוד נוסף ובין השניים נערך עימות. המשטרה: "נמשיך בביצוע כל הפעולות הנדרשות, ביסודיות" בני משפחתה של הילדה בת ה-13 בדרום שהגישה תלונה במשטרה על אונס קבוצתי במקלט בבית ספר שבו היא לומדת, טוענים שמצאו פריט לבוש שממנו המשטרה תוכל לחלץ DNA של החשודים במעורבות באונס בתם. הנערה התייצבה היום (רביעי) שוב למסדר זיהוי וזיהתה חשוד נוסף שלטענתה מעורב במעשה ובין השניים נערך עימות. פריט הלבוש שהובא למשטרה נשלח מיד עם קבלתו לבדיקה במעבדה. "מצבה הנפשי של בתי קשה מנשוא", טוען אביה של הילדה שעדיין לא חזרה למסגרת הלימודים. "על מרשתי עבר חג נוראי בהמתנה לטחנות הצדק שיפעלו, כולי תקווה כי כעת עם הראיה תאיץ המשטרה את הטיפול בתיק ותעצור את ארבעת הנערים שאנסו את הילדה", מסר עו"ד ניר יסלוביץ המייצג את הילדה יחד עם עו"ד בנימין מלכא. בעקבות טענות המשפחה, ממשטרת ישראל נמסר כי מיד עם קבלת התלונה במשטרה נפתחה חקירה שעודנה מתנהלת בימים אלו. "מטבע הדברים לא נפרט אודות חקירות מתנהלות, אולם נציין כי נמשיך בביצוע כל פעולות החקירה הנדרשות, ביסודיות וברגישות, הכול במטרה להגיע לחקר האמת".לפני כשבועיים, מיד לאחר הגשת תלונתם של הורי הילדה במשטרה, נפתחה חקירה של שוטרי מרחב נגב' וחוקרת ילדים גבתה עדות מהנערה תושבת הדרום. בעקבות עדותה, נעצר צעיר שלומד בבית הספר אך שוחרר לאחר יומיים של חקירה בתנאים מגבילים. מספר צעירים נוספים עוכבו לחקירה ולאחר מכן שוחררו' לאחר שלא זוהו במסדר הזיהוי שערכה המשטרה. כרגע אין עצורים שחשודים באונס.(עדכון ראשון: 13:57)