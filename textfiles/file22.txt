סמיר שאהין, פעם חוקר ושוטר מצטיין, ניהל קשר אינטימי עם צעירה הסובלת מבעיות על רקע נפשי כשהגיעה לקבל שירות בתחנת נהריה. בית המשפט השלום בחיפה הרשיע אותו בגין מרמה והפרת אמונים, וערעורו למחוזי נדחה. מח"ש: ניצל את מעמדו וסמכותו כשוטר בית המשפט המחוזי בחיפה דחה את ערעורו של סמיר שאהין, פעם חוקר בתחנת נהריה ושוטר מצטיין, והותיר על כנו את ההרשעה והעונש שנגזרו עליו בבית משפט השלום בגין מרמה והפרת אמונים. זאת, לאחר שהודה כי במסגרת תפקידו קיים קשר אינטימי עם צעירה הסובלת מבעיות על רקע נפשי, אותה הכיר כשהגיעה לתחנת נהריה לקבלת שירות. בבית משפט השלום השופט שלמה בנג'ו הטיל על השוטר עונש קל של שלושה חודשי מאסר על תנאי לשלוש שנים וקנס בסך 1,500 שקלים. בעקבות הפרשה הוא פוטר מהמשטרה ונלחם על חפותו. השבוע הותר גזר הדין לפרסום בבית המשפט העליון, שבמקביל דחה בקשת רשות ערעור של שאהין וקבע כי די בעובדות כתב האישום לבדן, בהן הודה במסגרת עסקת טיעון, כדי לגבש את יסודות העבירה בה הורשע. הצעירה, הסובלת מבעיות על רקע נפשי, הגיעה לתחנת נהריה בנובמבר 2015, לאחר שקיבלה זימון לבית משפט בעקבות עבירת תנועה שביצעה וביקשה מיומנאי התחנה סיוע. היומנאי הפנה אותה לשאהין, שלא הצליח למצוא מידע רלוונטי בעניינה במערכות המשטרתיות והציע כי יבדוק למחרת מול התביעות את מצב התיק. בינתיים הוא החמיא לה על מראה והיא מסרה לו את מספר הטלפון הנייד שלה. הוא ליווה אותה למעלית ונישקה על לחיה.עוד בוואלה! NEWS: הם המשיכו בהתכתבויות. בחודש ינואר כשנזקקה לעזרה בהשבת רישיונות הרכב של אחותה היא נפגשה עמו בחוף הים ועלתה על רכבו אחרי שקנתה בתחנת דלק בירות, פיצוחים וסיגריות. הוא התקשר בעניין לבוחן תאונות בתחנת עכו, ואחר כך הם קיימו יחסי מין ברכב. הסיוע בעניין הרישיונות האבודים נמשך גם אחר כך.שאהין, בן 48, טען כי עובדות כתב האישום בעסקת הטיעון מקיימות לכל היותר עבירת משמעת אך אין בהן נגיעה לעניין פלילי וכך לא השתכללה עבירה של הפרת אמונים. במהלך המשפט ובעקבות הכרעת הדין בעניינו של ניצב (בדימוס) ניסו שחם, הוא ביקש להורות על זיכויו המוחלט. המדינה טענה כי אין מקום להשוואה הזו, בין היתר בשל העובדה כי קשריו של שחם היו עם פקודותיו בתוך המשטרה, ולא כלפי מישהי חיצונית שנזקקה לשירות המשטרה.בית המשפט עמד על כך שהאינטרס האישי של שאהין עמד "בניגוד מוחלט לאינטרס הציבורי אותו אמור לשרת שוטר במשטרת ישראל", בכך שסיפק את מאווייו המיניים תמורת מתן שירותים משטרתיים "אישיים" לצעירה אשר נזקקה להם. בית המשפט קבע כי שאהין ניהל עם הצעירה "מערכת יחסים אשר נמשכה למעלה מחודשיים", וכי "במהלך חודשים אלו התהדקו היחסים ביניהם והפכו מנשיקה על הלחי לקיום יחסי מין במושב האחורי של הרכב", כאשר כל העת ניצבת ברקע העובדה שהוא שוטר. בית המשפט ציין כי ההיכרות ביניהם החלה רק כאשר פנתה אליו מתוקף היותו שוטר בתחנת המשטרה אליה הגיעה על מנת לקבל שירות, וכשפנתה אליו שנית כאשר אחיינה נזקק לסיוע בענייו הקשור למשטרה, והשניים קיימו מפגש נוסף. עורכות הדין הלה אדלמן וחן הררי, מהמחלקה לחקירות שוטרים בפרקליטות המדינה, טענו כי שאהין ניצל את מעמדו כשוטר עת הגיעה אליו האישה שעה שהייתה במצוקה, ניצל את נזקקותה, את סמכויותיו כשוטר ואת פערי הכוחות ביניהם על מנת לנהל עמה את הקשר המיני האינטימי. בתי המשפט הסכימו."מדובר בתיק שהחל ברמת חומרה שמתאימה להרכב בבית המשפט מחוזי והסתיים, לאחר הצלחה בשימוע, בעבירה מאוד מינורית בבית משפט השלום", אמר בתגובה עו"ד אלי סבן, סנגורו של שאהין. "אני עדיין סבור שראוי היה לזכות לחלוטין את מרשי וההבדלים העצומים בין האמור בהחלטות בית המשפט לבין עובדות כתב האישום מצדיקים את דבריי. מבחינתנו, למרות שכמעט לא נותר דבר, המשכנו ונמשיך להילחם".